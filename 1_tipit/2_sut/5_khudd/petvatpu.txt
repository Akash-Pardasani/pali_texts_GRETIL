

Petavatthu
Based on the edition by N. A. Jayawickrama: Vimānavatthu and Petavatthu,
London : Pali Text Society 1977.



Input by the Dhammakaya Foundation, Thailand, 1989-1996
[GRETIL-Version vom 20.2.2015]


NOTICE
These files are provided by courtesy of the Pali Text Society for
scholarly purposes only.
In principle they represent a digital edition (without revision or
correction) of the printed editions of the complete set of Pali
canonical texts published by the PTS. While they have been subject to a
process of checking, it should not be assumed that there is no
divergence from the printed editions and it is strongly recommended that
they are checked against the printed editions before quoting.



PLAIN TEXT VERSION
(In order to fascilitate word search, all annotations have been removed, 
and the line breaks of the printed edition have been converted into floating text.)



STRUCTURE OF REFERENCES (added):
Pv_n,nn[=nn].nn = Petavatthu_Vagga(I-IV),Suttanta[=continuous Suttanta-numbering].Verse
|| nnn || = continuous verse-numbering





THIS GRETIL TEXT FILE IS FOR REFERENCE PURPOSES ONLY!
COPYRIGHT AND TERMS OF USAGE AS FOR SOURCE FILE.

Text converted to Unicode (UTF-8).
(This file is to be used with a UTF-8 font and your browser's VIEW configuration
set to UTF-8.)



description:multibyte sequence:
long a  ā   
long A  Ā   
long i  ī   
long I  Ī   
long u  ū   
long U  Ū   
vocalic r  ṛ  
vocalic R  Ṛ  
long vocalic r  ṝ  
vocalic l  ḷ  
vocalic L  Ḷ  
long vocalic l  ḹ  
velar n  ṅ  
velar N  Ṅ  
palatal n  ñ   
palatal N  Ñ   
retroflex t  ṭ  
retroflex T  Ṭ  
retroflex d  ḍ  
retroflex D  Ḍ  
retroflex n  ṇ  
retroflex N  Ṇ  
palatal s  ś   
palatal S  Ś   
retroflex s  ṣ  
retroflex S  Ṣ  
anusvara  ṃ  
visarga  ḥ  
long e  ē   
long o  ō   
l underbar  ḻ  
r underbar  ṟ  
n underbar  ṉ  
k underbar  ḵ  
t underbar  ṯ  



Unless indicated otherwise, accents have been dropped in order 
to facilitate word search.

For a comprehensive list of GRETIL encodings and formats see:
http://gretil.sub.uni-goettingen.de/gretil/gretdiac.pdf
and
http://gretil.sub.uni-goettingen.de/gretil/gretdias.pdf

For further information see:
http://gretil.sub.uni-goettingen.de/gretil.htm








Petavatthu


[page 001]
                                     1
                Namo tassa bhagavato arahato sammāsambuddhassa.
                                 1 URAGAVAGGA
                                I-  URAGAVAGGA
1 Khettūpamapetavatthu
Vv_I,1[=1].1    Khettūpamā arahanto dāyakā kassakūpamā
     bījūpamaṃ deyyadhammaṃ etto nibbattate phalaṃ.  || 1 ||
Vv_I,1[=1].2    Etaṃ bījaṃ kasī khettaṃ petānaṃ dāyakassa ca,
     taṃ petā paribhuñjanti dātā puññena vaḍḍhati.  || 2 ||
Vv_I,1[=1].3    Idh'; eva kusalaṃ katvā pete ca paṭipūjiya
     saggañ ca kamati ṭṭhānaṃ kammaṃ katvāna bhaddakan ti.  || 3 ||
                        khettūpamapetavatthu paṭhamaṃ


[page 002]
2                                   Petavatthu
2 Sūkarapetavatthu
Vv_I,2[=2].1    Kāyo te sabbasovaṇṇo sabbā obhāsate disā
     mukhaṃ te sūkarass'; eva kiṃ kammam akarī pure ti.  || 4 ||
Vv_I,2[=2].2    Kāyena saññato āsiṃ vācāyāsim asaññato
     tena me tādiso vaṇṇo yathā passasi Nārada. || 5 ||
Vv_I,2[=2].3    Taṃ tyāhaṃ Nārada brūmi sāmaṃ diṭṭham idaṃ tayā
     mākāsi mukhasā pāpaṃ mā kho sūkaramukho ahū ti.  || 6 ||
                        Sūkaramukhapetavatthu dutiyaṃ

3 Pūtimukhapetavatthu
Vv_I,3[=3].1        Dibbaṃ subhaṃ dhāresi vaṇṇadhātuṃ
         vehāyasaṃ tiṭṭhasi antalikkhe
         mukhañ ca te kimayo pūtigandhaṃ
         khādanti, kiṃ kammam akāsi pubbe ti.  || 7 ||
Vv_I,3[=3].2        Samaṇo ahaṃ pāpo 'tiduṭṭhavāco
         tapassirūpo mukhasā asaññato
         laddhā ca me tapasā vaṇṇadhātu
         mukhañ ca me pesuṇiyena pūti. || 8 ||
Vv_I,3[=3].3        Ta-y-idaṃ tayā Nārada sāmaṃ diṭṭhaṃ
         anukampakā ye kusalā vadeyyuṃ:
         mā pesuṇaṃ mā ca musā abhāṇi
         yakkho tuvaṃ hohisi kāmakāmī ti.  || 9 ||
                         Pūtimukhapetavatthu tatiyaṃ



[page 003]
3                                   Uragavagga
4 Piṭṭhadhītalikapetavatthu
Vv_I,4[=4].1    Yaṃ kiñc'; ārammaṇaṃ katvā dajjā dānaṃ amaccharī
     pubbapete ca ārabbha atha vā vatthudevatā;  || 10 ||
Vv_I,4[=4].2    Cattāro ca mahārāje lokapāle yasassino
     Kuveraṃ Dhataraṭṭhañ ca Virūpakkhaṃ Virūḷhakaṃ-
     te c'; eva pūjitā honti dāyakā ca anipphalā.  || 11 ||
Vv_I,4[=4].3    Na hi ruṇṇaṃ va soko vā yā c'; aññā paridevanā
     na taṃ petassa atthāya evaṃ tiṭṭhanti ñātayo.  || 12 ||
Vv_I,4[=4].4    Ayañ ca kho dakkhiṇā dinnā saṅghamhi suppatiṭṭhitā
     dīgharattaṃ hitāy'; assa ṭhānaso upakappatī ti.  || 13 ||
                      Piṭṭhadhītalikapetavatthu catutthaṃ

5 Tirokuḍḍapetavatthu
Vv_I,5[=5].1    Tirokuḍḍesu tiṭṭhanti sandhisiṅghāṭakesu ca
     dvārabāhāsu tiṭṭhanti āgantvāna sakaṃ gharaṃ.  || 14 ||
Vv_I,5[=5].2   Pahūte annapānamhi khajjabhojje upaṭṭhite
     na tesaṃ koci sarati sattānaṃ kammapaccayā.  || 15 ||


[page 004]
4                                   Petavatthu
Vv_I,5[=5].3    Evaṃ dadanti ñātīnaṃ ye honti anukampakā
     suciṃ paṇītaṃ kālena kappiyaṃ pānabhojanaṃ:
     idaṃ vo ñātīnaṃ hotu sukhitā hontu ñātayo.  || 16 ||
Vv_I,5[=5].4    Te ca tattha samāgantvā ñātipetā samāgatā
     pahūte annapānamhi sakkaccaṃ anumodare:  || 17 ||
Vv_I,5[=5].5    Ciraṃ jīvantu no ñātī yesaṃ hetu labhāmase
     amhākañ ca katā pūjā dāyakā ca anipphalā.  || 18 ||
Vv_I,5[=5].6    Na hi tattha kasī atthi gorakkh'; ettha na vijjati
     vaṇijjā tādisī natthi hiraññena kayakkayaṃ,
     ito dinnena yāpenti petā kālakatā tahiṃ.  || 19 ||
Vv_I,5[=5].7    Unname udakaṃ vuṭṭhaṃ yathā ninnaṃ pavattati
     evam eva ito dinnaṃ petānaṃ upakappati.  || 20 ||
Vv_I,5[=5].8    Yathā vārivahā pūrā paripūrenti sāgaraṃ
     evam eva ito dinnaṃ petānaṃ upakappati.  || 21 ||
Vv_I,5[=5].9    Adāsi me akāsi me ñātimittā sakhā ca me
     petānaṃ dakkhiṇaṃ dajjā pubbe katam anussaraṃ.  || 22 ||
Vv_I,5[=5].10   Na hi ruṇṇaṃ va soko vā yā c'; aññā paridevanā
     na taṃ petānam atthāya evaṃ tiṭṭhanti ñātayo.  || 23 ||
Vv_I,5[=5].11   Ayañ ca kho dakkhiṇā dinnā saṅghamhi suppatiṭṭhitā
     dīgharattaṃ hitāy'; assa ṭhānaso upakappati.  || 24 ||
Vv_I,5[=5].12       So ñātidhammo ca ayaṃ nidassito
         petānaṃ pūjā ca katā uḷārā
         balañ ca bhikkhūnam anuppadinnaṃ
         tumhehi puññaṃ pasutaṃ anappakan ti.  || 25 ||
                         Tirokuḍḍapetavatthu pañcamaṃ


[page 005]
5                                   Uragavagga
6 Pañcaputtakhādakapetavatthu
Vv_I,6[=6].1    Naggā dubbaṇṇarūpāsi duggandhā pūti vāyasi
     makkhikāparikiṇṇā va kā nu tvaṃ idha tiṭṭhasī ti.  || 26 ||
Vv_I,6[=6].2    Ahaṃ bhadante petī 'mhi duggatā Yamalokikā
     pāpakammaṃ karitvāna petalokaṃ ito gatā.  || 27 ||
Vv_I,6[=6].3    Kālena pañca puttāni sāyaṃ pañca punāpare
     vijāyitvāna khādāmi te pi nā honti me alaṃ.  || 28 ||
Vv_I,6[=6].4    Pariḍayhati dhūmāyati khudāya hadayaṃ mama
     pānīyaṃ na labhe pātum passa mam vyasanam gatan ti.  || 29 ||
Vv_I,6[=6].5    Kin nu kāyena vācāya manasā dukkaṭaṃ kataṃ
     kissa kammavipākena puttamaṃsāni khādasī ti.  || 30 ||
Vv_I,6[=6].6    Sapattī me gabbhinī āsi tassā pāpaṃ acetayiṃ
     sāhaṃ paduṭṭhamanasā akariṃ gabbhapātanaṃ.  || 31 ||
Vv_I,6[=6].7    Tassā dvemāsiko gabbho lohitañ ñeva paggharī
     tad'; assā mātā kupitā mayhaṃ ñātī samānayi,
     sapathañ ca maṃ kāresi paribhāsāpayī ca maṃ.  || 32 ||
Vv_I,6[=6].8    Sāhaṃ ghorañ ca sapathaṃ musāvādaṃ abhāsisaṃ:
     puttamaṃsāni khādāmi sace taṃ pakataṃ mayā.  || 33 ||
Vv_I,6[=6].9    Tassa kammavipākena musāvādassa cūbhayaṃ
     puttamaṃsāni khādāmi pubbalohitamakkhitā ti.  || 34 ||
                    Pañcaputtakhādakapetavatthu chattaṃ


[page 006]
6                                   Petavatthu
7 Sattaputtakhādakapetavatthu
Vv_I,7[=7].1    Naggā dubbaṇṇarūpāsi duggandhā pūti vāyasi
     makkhikāhi parikiṇṇā kā nu tvaṃ idha tiṭṭhasī ti.  || 35 ||
Vv_I,7[=7].2    Ahaṃ bhadante petī 'mhi duggatā Yamalokikā
     pāpakammaṃ karitvāna  petalokaṃ ito gatā.  || 36 ||
Vv_I,7[=7].3    Kālena satta puttāni sāyaṃ satta punāpare
     vijāyitvāna khādāmi te pi nā honti me alaṃ.  || 37 ||
Vv_I,7[=7].4    Pariḍayhati dhūmāyati khudāya hadayaṃ mama
     nibbutiṃ nādhigacchāmi aggidaḍḍheva ātape ti.  || 38 ||
Vv_I,7[=7].5    Kin nu kāyena vācāya manasā dukkaṭaṃ kataṃ
     Kissa kammavipākena puttamaṃsāni khādasī ti.  || 39 ||
Vv_I,7[=7].6    Ahū mayhaṃ duve puttā ubho sampattayobbanā
     sāhaṃ puttabalūpetā sāmikaṃ atimaññisaṃ. || 40 ||
Vv_I,7[=7].7    Tato me sāmiko kuddho sapattiṃ aññam ānayi
     sā ca gabbhaṃ alabhittha, tassā pāpaṃ acetayiṃ.  || 41 ||
Vv_I,7[=7].8    Sāhaṃ paduṭṭhamanasā akariṃ gabbhapātanaṃ
     tassā temāsiko gabbho pūtilohitako pati.  || 42 ||
Vv_I,7[=7].9    Tad'; assā mātā kupitā mayhaṃ ñātī samānayi
     sapathañ ca maṃ kāresi paribhāsāpayī ca maṃ.  || 43 ||
Vv_I,7[=7].10   Sāham ghorañ ca sapathaṃ musāvādaṃ abhāsisaṃ:
     puttamaṃsāni khādāmi sace taṃ pakataṃ mayā.  || 44 ||
Vv_I,7[=7].11   Tassa kammavipākena musāvādassa cūbhayaṃ
     puttamaṃsāni khādāmi pubbalohitamakkhitā ti.  || 45 ||
                     Sattaputtakhādakapetavatthu sattamaṃ


[page 007]
7                                   Uragavagga
8 Goṇapetavatthu
Vv_I,8[=8].1    Kin nu ummattarūpo va lāyitvā haritaṃ tiṇaṃ,
     khāda khādā ti lapasi gatasattaṃ jaraggavaṃ.  || 46 ||
Vv_I,8[=8].2    Na hi annena pānena mato goṇo samuṭṭhahe
     tvaṃ si bālo ca dummedho yathā t'; añño va dummatī ti.  || 47 ||
Vv_I,8[=8].3    Ime pādā idaṃ sīsaṃ ayaṃ kāyo savāladhi
     nettā tath'; eva tiṭṭhanti ayaṃ goṇo samuṭṭhahe.  || 48 ||
Vv_I,8[=8].4    Nāyyakassa hatthapādā kāyo sīsañ ca dissati
     rudaṃ mattikathūpasmiṃ nanu tvañ ñeva dummatī ti.  || 49 ||
Vv_I,8[=8].5    Ādittaṃ vata maṃ santaṃ ghatasittaṃ va pāvakaṃ
     vārinā viya osiñcaṃ sabbaṃ nibbāpaye daraṃ.  || 50 ||
Vv_I,8[=8].6    Abbūḷhaṃ vata me sallaṃ sokaṃ hadayanissitaṃ
     yo me sokaparetassa pitusokaṃ apānudi.  || 51 ||
Vv_I,8[=8].7    Svāhaṃ abbūḷhasallo 'smi sītibhūto 'smi nibbuto
     na socāmi na rodāmi tava sutvāna māṇava.  || 52 ||
Vv_I,8[=8].8    Evaṃ karonti sappaññā ye honti anukampakā
     vinivattayanti sokamhā Sujāto pitaraṃ yathā ti.  || 53 ||
                           Goṇapetavatthu aṭṭhamaṃ


[page 008]
8                                   Petavatthu
9 Mahāpesakārapetavatthu
Vv_I,9[=9].1        Gūthañ ca muttaṃ ruhirañ ca pubbaṃ
         paribhuñjati kissa ayaṃ vipāko
         ayan nu kim kammam akāsi nārī
         yā sabbadā lohitapubbabhakkhā.  || 54 ||
Vv_I,9[=9].2        Navāni vatthāni subhāni c'; eva
         mudūni suddhāni ca lomasāni
         dinnān'; imissā kiṭakā bhavanti
         ayaṃ nu kiṃ kammam akāsi nārī ti.  || 55 ||
Vv_I,9[=9].3        Bhariyā mam'; esā ahū bhadante
         adāyikā maccharinī kadariyā
         sā maṃ dadantaṃ samaṇabrāhmaṇānaṃ
         akkosati paribhāsatī ca:  || 56 ||
Vv_I,9[=9].4        Gūthañ ca muttaṃ ruhirañ ca pubbaṃ
         paribhuñja tvaṃ asuciṃ sabbakālaṃ
         etaṃ te paralokasmiṃ hotu
         vatthā ca te kiṭakasamā bhavantu
         etādisaṃ duccaritaṃ caritvā
         idhāgatā cirarattāya khādatī ti.  || 57 ||
                        Mahāpesakārapetavatthu navamaṃ


[page 009]
9                                   Uragavagga
10 Khallāṭiyapetavatthu
Vv_I,10[=10].1    Kā nu antovimānasmiṃ tiṭṭhantī n'; upanikkhami
     upanikkhamassu bhadde tvaṃ passāma taṃ mahiddhikan ti.  || 58 ||
Vv_I,10[=10].2    Aṭṭiyāmi harāyāmi naggā nikkhamituṃ bahi
     keseh'; amhi paṭicchannā puññaṃ me appakaṃ katan ti.  || 59 ||
Vv_I,10[=10].3    Hand'; uttarīyaṃ dadāmi te imaṃ dussaṃ nivāsaya
     imaṃ dussaṃ nivasetvā bahi nikkhama sobhane,
     upanikkhamassu bhadde tvaṃ passāma tam bahiṭṭhitan ti.  || 60 ||
Vv_I,10[=10].4    Hatthena hatthe te dinnaṃ na mayhaṃ upakappati
     es'; etth'; upāsako saddho sammāsambuddhasāvako,  || 61 ||
Vv_I,10[=10].5    Etaṃ acchādayitvāna mama dakkhiṇam ādisa
     tathāhaṃ sukhitā hessaṃ sabbakāmasamiddhinī ti.  || 62 ||
Vv_I,10[=10].6    Tañ ca te nhāpayitvāna vilimpetvāna vāṇijā
     vattheh'; acchādayitvāna tassā dakkhiṇam ādisuṃ.  || 63 ||
Vv_I,10[=10].7   Samanantarānuddiṭṭhe vipāko upapajjatha
     bhojanacchādanapānīyaṃ, dakkhiṇāya idaṃ phalaṃ.  || 64 ||
Vv_I,10[=10].8    Tato suddhā sucivasanā kāsikuttamadhārinī
     hasantī vimānā nikkhami dakkhiṇāya idaṃ phalan ti.  || 65 ||
Vv_I,10[=10].9    Sucittarūpaṃ ruciraṃ vimānaṃ te pabhāsati
     devate pucchitācikkha kissa kammass'; idaṃ phalan ti.  || 66 ||
Vv_I,10[=10].10   Bhikkhuno caramānassa doṇinimmajjanaṃ ahaṃ
     adāsiṃ ujubhūtassa vippasannena cetasā.  || 67 ||
Vv_I,10[=10].11   Tassa kammassa kusalassa vipākaṃ dīgham antaraṃ
     anubhomi vimānasmiṃ tañ ca dāni parittakaṃ.  || 68 ||


[page 010]
10                                  Petavatthu
Vv_I,10[=10].12   Uddhaṃ catūhi māsehi kālakiriyā bhavissati
     ekantaṃ kaṭukaṃ ghoraṃ nirayaṃ papatiss'; ahaṃ. || 69 ||
Vv_I,10[=10].13   Catukkaṇṇaṃ catudvāraṃ vibhattaṃ bhāgaso mitaṃ
     ayopākārapariyantaṃ ayasā paṭikujjitaṃ.  || 70 ||
Vv_I,10[=10].14   Tassa ayomayā bhūmi jalitā tejasā yutā
     samantā yojanasataṃ pharitvā tiṭṭhati sabbadā.  || 71 ||
Vv_I,10[=10].15   Tatthāhaṃ dīgham addhānam dukkham vedissa vedanaṃ
     phalañ ca pāpakammassa tasmā socām'; ahaṃ bhusan ti.  || 72 ||
                        Khallāṭiyapetavatthu dasamaṃ


[page 011]
11                                  Uragavagga
11 Nāgapetavatthu
Vv_I,11[=11].1        Purato va setena paleti hatthinā
         majjhe pana assatarīrathena
         pacchā ca kaññā sivikāya niyyati
         obhāsayantī dasa sabbaso disā.  || 73 ||
Vv_I,11[=11].2        Tumhe pana muggarahatthapāṇino
         rudammukhā bhinnapabhinnagattā
         manussabhūtā kim akattha pāpaṃ
         yen'; aññamaññassa pivātha lohitan ti.  || 74 ||
Vv_I,11[=11].3        Purato va yo gacchati kuñjarena
         setena nāgena catukkamena
         amhāka putto ahu jeṭṭhako so
         dānāni datvāna sukhī pamodati.  || 75 ||
Vv_I,11[=11].4        Yo so majjhe assatarīrathena
         catubbhi yuttena suvaggitena
         amhāka putto ahu majjhimo so
         amaccharī dānapatī virocati.  || 76 ||
Vv_I,11[=11].5        Yā sā ca pacchā sivikāya niyyati
         nārī sapaññā migamandalocanā
         amhāka dhītā ahu sā kaniṭṭhā
         bhāgaḍḍhabhāgena sukhī pamodati.  || 77 ||
Vv_I,11[=11].6        Ete ca dānāni adaṃsu pubbe
         pasannacittā samaṇabrāhmaṇānaṃ
         mayaṃ pana maccharino ahumhā
         paribhāsakā samaṇabrāhmaṇānaṃ
         ete padatvā paricārayanti
         mayañ ca sussāma naḷo va chinno ti.  || 78 ||
Vv_I,11[=11].7        Kiṃ tumhākaṃ bhojanaṃ kiṃ sayānaṃ
         kathaṃ su yāpetha supāpadhammino
         pahūtabhogesu anappakesu
         sukhaṃ virādhāya dukh'; ajja pattā ti.  || 79 ||
Vv_I,11[=11].8    Aññamaññaṃ vadhitvāna pivāma pubbalohitaṃ
     bahum pītvā na dhātā homa na cchādimhase mayaṃ.  || 80 ||
Vv_I,11[=11].9        Icc eva maccā paridevayanti
         adāyakā pecca Yamassa ṭhāyino
         ye te viditvā adhigamma bhoge
         na bhuñjare nā pi karonti puññaṃ.  || 81 ||


[page 012]
12                                  Petavatthu
Vv_I,11[=11].10       Te khuppipāsūpagatā parattha
         petā ciraṃ jhāyare ḍayhamānā
         kammāni katvāna dukhudrayāni
         anubhonti dukkhaṃ kaṭukapphalāni. || 82 ||
Vv_I,11[=11].11   Ittaraṃ hi dhanaṃ dhaññaṃ ittaraṃ idha jīvitaṃ
     ittaraṃ ittarato ñatvā dīpaṃ kayirātha paṇḍito.  || 83 ||
Vv_I,11[=11].12   Ye te evaṃ pajānanti narā dhammassa kovidā
     te dāne na ppamajjanti sutvā arahataṃ vaco ti.  || 84 ||
                           Nāgapetavatthu ekādasamaṃ


[page 013]
13                                  Uragavagga
12 Uragapetavatthu
Vv_I,12[=12].1    Urago va tacaṃ jiṇṇaṃ hitvā gacchati saṃ tanuṃ
     evaṃ sarīre nibbhoge pete kālakate sati,  || 85 ||
Vv_I,12[=12].2    Ḍayhamāno na jānāti ñātīnaṃ paridevitaṃ
     tasmā etaṃ na rodāmi gato so tassa yā gatī ti.  || 86 ||
Vv_I,12[=12].3    Anabbhito tato āgā nānuññāto ito gato
     yathāgato tathā gato tattha kā paridevanā.  || 87 ||
Vv_I,12[=12].4    Ḍayhamāno na jānāti ñātīnaṃ paridevitaṃ
     tasmā etaṃ na rodāmi gato so tassa yā gatī ti.  || 88 ||
Vv_I,12[=12].5    Sace rode kisā assaṃ tattha me kiṃ phalaṃ siyā
     ñātimittasuhajjānaṃ bhiyyo no aratī siyā.  || 89 ||
Vv_I,12[=12].6    Ḍayhamāno na jānāti ñātīnaṃ paridevitaṃ
     tasmā etaṃ na rodāmi gato so tassa yā gatī ti.  || 90 ||
Vv_I,12[=12].7    Yathā pi dārako candaṃ gacchantam anurodati
     evaṃ sampadam ev'; etaṃ yo petam anusocati.  || 91 ||
Vv_I,12[=12].8    Ḍayhamāno na jānāti ñātīnaṃ paridevitaṃ
     tasmā etaṃ na rodāmi gato so tassa yā gatī ti.  || 92 ||
Vv_I,12[=12].9    Yathā pi brahme udakumbho bhinno appaṭisandhiyo
     evaṃ sampadam ev'; etaṃ yo petam anusocati.  || 93 ||
Vv_I,12[=12].10   Ḍayhamāno na jānāti ñātīnaṃ paridevitaṃ
     tasmā etaṃ na rodāmi gato so tassa yā gatī ti.  || 94 ||
                          Uragapetavatthu dvādasamaṃ
     Tass'; uddānaṃ:
     Khettañ ca sūkaraṃ pūti piṭṭhañ cā pi tirokuḍḍaṃ


[page 014]
14                                  Petavatthu
     pañcā pi sattaputtañ ca goṇaṃ pesakārakañ ca
     tathā khallāṭiyaṃ nāgaṃ dvādasaṃ uragañ c'; evā ti.
                              URAGAVAGGO PAṬHAMO


[page 015]
                                      15
                                II UBBARIVAGGA
13 Saṃsāramocakapetavatthu
Vv_II,1[=13].1    Naggā dubbaṇṇarūpāsi kisā dhamanisanthatā
     upphāsulike kisike kā nu tvaṃ idha tiṭṭhasī ti.  || 95 ||
Vv_II,1[=13].2    Ahaṃ bhadante petī 'mhi duggatā Yamalokikā
     pāpakammaṃ karitvāna petalokam ito gatā.  || 96 ||
Vv_II,1[=13].3    Kin nu kāyena vācāya manasā dukkaṭaṃ kataṃ
     kissa kammavipākena petalokam ito gatā ti.  || 97 ||
Vv_II,1[=13].4        Anukampakā mayhaṃ nāhesuṃ bhante
         pitā ca mātā athavā pi ñātakā
         ye maṃ niyojeyyuṃ: dadāhi dānaṃ
         pasannacittā samaṇabrāhmaṇānaṃ.  || 98 ||
Vv_II,1[=13].5        Ito ahaṃ vassasatāni pañca
         yaṃ evarūpā vicarāmi naggā
         khudāya taṇhāya ca khajjamānā
         pāpassa kammassa phalaṃ mamedaṃ. || 99 ||
Vv_II,1[=13].6        Vandāmi taṃ ayya pasannacittā
         anukampa maṃ dhīra mahānubhāva
         datvā ca me ādissa yaṃ hi kiñci
         mocehi maṃ duggatiyā bhadante ti. || 100 ||
Vv_II,1[=13].7    Sādhū ti so paṭissutvā Sāriputto 'nukampako
     bhikkhūnaṃ ālopaṃ datvā pāṇimattañ ca colakaṃ
     thālakassa ca pānīyaṃ tassā dakkhiṇam ādisi.  || 101 ||
Vv_II,1[=13].8    Samanantarānuddiṭṭhe vipāko upapajjatha
     bhojanacchādanapānīyaṃ, dakkhiṇāya idaṃ phalaṃ.  || 102 ||


[page 016]
16                                  Petavatthu
Vv_II,1[=13].9    Tato suddhā sucivasanā kāsikuttamadhārinī
     vicittavatthābharaṇā Sāriputtam upasaṅkamī ti.  || 103 ||
Vv_II,1[=13].10   Abhikkantena vaṇṇena yā tvaṃ tiṭṭhasi devate
     obhāsentī disā sabbā osadhī viya tārakā,  || 104 ||
Vv_II,1[=13].11  Kena t'; etādiso vaṇṇo kena te idha-m-ijjhati
     uppajjanti ca te bhogā ye keci manaso piyā.  || 105 ||
Vv_II,1[=13].12       Pucchāmi taṃ devi mahānubhāve
         manussabhūtā kim akāsi puññaṃ
         kenāsi evaṃ jalitānubhāvā
         vaṇṇo ca te sabbadisā pabhāsatī ti.  || 106 ||
Vv_II,1[=13].13   Uppaṇḍukiṃ kisaṃ chātaṃ naggaṃ āpatitacchaviṃ
     muni kāruṇiko loke taṃ maṃ addakkhi duggataṃ.  || 107 ||
Vv_II,1[=13].14   Bhikkhūnaṃ ālopaṃ datvā pāṇimattañ ca colakaṃ
     thālakassa ca pānīyaṃ mama dakkhiṇam ādisi.  || 108 ||
Vv_II,1[=13].15   Ālopassa phalaṃ passa bhattaṃ vassasataṃ dasa
     bhuñjāmi kāmakāminī anekarasavyañjanaṃ.  || 109 ||
Vv_II,1[=13].16   Pāṇimattassa colassa vipākaṃ passa yādisaṃ
     yāvatā Nandarājassa vijitasmiṃ paṭicchadā,  || 110 ||
Vv_II,1[=13].17   Tato bahutarā bhante vatthān'; acchādanāni me
     koseyyakambalīyāni khomakappāsikāni ca.  || 111 ||
Vv_II,1[=13].18   Vipulā ca mahagghā ca te p'; ākāse 'valambare
     sāhaṃ taṃ paridahāmi yaṃ yaṃ hi manaso piyaṃ.  || 112 ||
Vv_II,1[=13].19   Thālakassa ca pānīyaṃ vipākaṃ passa yādisaṃ
     gambhīrā caturassā ca pokkharañño sunimmitā.  || 113 ||
Vv_II,1[=13].20   Setodakā supatitthā sītā appaṭigandhiyā
     padumuppalasañchannā vārikiñjakkhapūritā.  || 114 ||
Vv_II,1[=13].21   Sāhaṃ ramāmi kīḷāmi modāmi akutobhayā
     muniṃ kāruṇikaṃ loke bhante vanditum āgatā ti.  || 115 ||
                       Saṃsāramocakapetavatthu paṭhamaṃ


[page 017]
17                                  Ubbarivagga
14 Sāriputtattherassa Mātupetavatthu
Vv_II,2[=14].1    Naggā dubbaṇṇarūpāsi kisā dhamanisanthatā
         upphāsulike kisike kā nu tvaṃ idha tiṭṭhasī ti.  || 116 ||


[page 018]
18                                  Petavatthu
Vv_II,2[=14].2    Ahaṃ te sakiyā mātā pubbe aññāsu jātisu
     upapannā pettivisayaṃ khuppipāsasamappitā. || 117 ||
Vv_II,2[=14].3    Chaḍḍitaṃ khipitaṃ kheḷaṃ siṅghāṇikaṃ silesumaṃ
     vasañ ca ḍayhamānānaṃ vijātānañ ca lohitaṃ,  || 118 ||
Vv_II,2[=14].4    Vaṇitānañ ca yaṃ ghānasīsacchinnāna lohitaṃ
     khudāparetā bhuñjāmi itthipurisanissitaṃ.  || 119 ||
Vv_II,2[=14].5    Pubbalohitaṃ bhakkhāmi pasūnaṃ mānusāna ca
     alenā anagārā ca nīlamañcaparāyanā. || 120 ||
Vv_II,2[=14].6    Dehi puttaka me dānaṃ datvāna uddisāhi me
     app eva nāma muñceyyaṃ pubbalohitabhojanā.  || 121 ||
Vv_II,2[=14].7    Mātuyā vacanaṃ sutvā Upatisso 'nukampako
     āmantayī Moggallānaṃ Anuruddhañ ca Kappinaṃ.  || 122 ||
Vv_II,2[=14].8    Catasso kuṭiyo katvā saṅghe cātuddise adā
     kuṭiyo annapānañ ca mātu dakkhiṇam ādisi. || 123 ||
Vv_II,2[=14].9    Samanantarānuddiṭṭhe vipāko upapajjatha
     bhojanaṃ pānīyaṃ vatthaṃ dakkhiṇāya idaṃ phalaṃ.  || 124 ||
Vv_II,2[=14].10   Tato suddhā sucivasanā kāsikuttamadhārinī
     vicittavatthābharaṇā Kolitaṃ upasaṅkamī ti.  || 125 ||
Vv_II,2[=14].11   Abhikkantena vaṇṇena yā tvaṃ tiṭṭhasi devate
     obhāsentī disā sabbā osadhī viya tārakā,  || 126 ||
Vv_II,2[=14].12   Kena t'; etādiso vaṇṇo kena te idha-m-ijjhati
     uppajjanti ca te bhogā ye keci manaso piyā.  || 127 ||
Vv_II,2[=14].13       Pucchāmi taṃ devi mahānubhāve
         manussabhūtā kim akāsi puññaṃ
         kenāsi evaṃ jalitānubhāvā
         vaṇṇo ca te sabbadisā pabhāsatī ti.  || 128 ||
Vv_II,2[=14].14   Sāriputtass'; ahaṃ mātā pubbe aññāsu jātisu
     upapannā pettivisayaṃ khuppipāsasamappitā. || 129 ||
Vv_II,2[=14].15   Chaḍḍitaṃ khipitaṃ kheḷaṃ siṅghānikaṃ silesumaṃ
     vasañ ca ḍayhamānānaṃ vijātānañ ca lohitaṃ,  || 130 ||
Vv_II,2[=14].16   Vaṇitānañ ca yaṃ ghānasīsacchinnāna lohitaṃ
     khudāparetā bhuñjāmi itthipurisanissitaṃ.  || 131 ||
Vv_II,2[=14].17   Pubbalohitaṃ bhakkhāmi pasūnaṃ mānusāna ca
     alenā anagārā ca nīlamañcaparāyanā. || 132 ||


[page 019]
19                                  Ubbarivagga
Vv_II,2[=14].18   Sāriputtassa dānena modāmi akutobhayā
     muniṃ kāruṇikaṃ loke bhante vanditum āgatā ti.  || 133 ||
           Sāriputtatherassa mātupetavatthu dutiyaṃ

15 Mattāpetavatthu
Vv_II,3[=15].1    Naggā dubbaṇṇarūpāsi kisā dhamanisanthatā
     upphāsulike kisike kā nu tvaṃ idha tiṭṭhasī ti.  || 134 ||
Vv_II,3[=15].2    Ahaṃ Mattā tuvaṃ Tissā sapattī te pure ahuṃ
     pāpakammaṃ karitvāna petalokam ito gatā ti.  || 135 ||
Vv_II,3[=15].3    Kin nu kāyena vācāya manasā dukkaṭaṃ kataṃ
     kissa kammavipākena petalokam ito gatā ti.  || 136 ||


[page 020]
20                                  Petavatthu
Vv_II,3[=15].4    Caṇḍī ca pharusā c'; āsiṃ issukī maccharī saṭhī
     tāhaṃ durattuṃ vatvāna petalokam ito gatā ti.  || 137 ||
Vv_II,3[=15].5    Sabbaṃ aham pi jānāmi yathā tvaṃ caṇḍikā ahu
     aññañ ca kho taṃ pucchāmi kenāsi paṃsukuṇṭhitā. || 138 ||
Vv_II,3[=15].6    Sīsaṃ nahātā tvaṃ āsi sucivatthā alaṅkatā
     ahañ ca kho taṃ adhimattaṃ samalaṅkatatarā tayā.  || 139 ||
Vv_II,3[=15].7    Tassā me pekkhamānāya sāmikena samantayi
     tato me issā vipulā kodho me samajāyatha.  || 140 ||
Vv_II,3[=15].8    Tato paṃsuṃ gahetvāna paṃsunā taṃ hi okiriṃ
     tassa kammavipākena ten'; amhi paṃsukuṇṭhitā. || 141 ||
Vv_II,3[=15].9    Sabbaṃ aham pi jānāmi paṃsunā maṃ tvam okiri
     aññañ ca kho taṃ pucchāmi kena khajjasi kacchuyā.  || 142 ||
Vv_II,3[=15].10   Bhesajjahārī ubhayo vanantaṃ agamimhase
     tvañ ca bhesajjam āhari aham pi kapikacchuno.  || 143 ||
Vv_II,3[=15].11   Tassā tyājānamānaya seyyaṃ tyāhaṃ samokiriṃ
     tassa kammavipākena tena khajjāmi kacchuyā.  || 144 ||
Vv_II,3[=15].12   Sabbaṃ aham pi jānāmi seyyaṃ me tvaṃ samokiri
     aññañ ca kho taṃ pucchāmi kenāsi naggiyā tuvaṃ.  || 145 ||
Vv_II,3[=15].13   Sahāyānaṃ samayo āsi {ñātīnaṃ} samitī ahu
     tvañ ca āmantitā āsi sasāminī no ca kho ahaṃ.  || 146 ||
Vv_II,3[=15].14   Tassā tyājānamānāya dussaṃ tyāhaṃ apānudiṃ
     tassa kammavipākena ten'; amhi naggiyā ahaṃ.  || 147 ||
Vv_II,3[=15].15   Sabbaṃ aham pi jānāmi dussaṃ me tvaṃ apānudi
     aññañ ca kho taṃ pucchāmi kenāsi gūthagandhinī. || 148 ||
Vv_II,3[=15].16   Tava gandhañ ca mālañ ca paccagghañ ca vilepanaṃ
     gūthakūpe atāresiṃ taṃ pāpaṃ pakataṃ mayā.
     tassa kammavipākena ten'; amhi gūthagandhinī.  || 149 ||
Vv_II,3[=15].17   Sabbaṃ aham pi jānāmi taṃ pāpaṃ pakataṃ tayā
     aññañ ca kho taṃ pucchāmi kenāsi duggatā tuvaṃ.  || 150 ||
Vv_II,3[=15].18   Ubhinnaṃ samakaṃ āsi yaṃ gehe vijjate dhanaṃ
     santesu deyyadhammesu dīpaṃ nākasim attano,
     tassa kammavipākena ten'; amhi duggatā ahaṃ.  || 151 ||


[page 021]
21                                  Ubbarivagga
Vv_II,3[=15].19   Tad eva maṃ tvaṃ avaca pāpakammaṃ nisevasi
     na hi pāpehi kammehi sulabhāhosi suggati. || 152 ||
Vv_II,3[=15].20   Vāmato maṃ tvaṃ paccesi atho pi maṃ usuyyasi
     passa pāpānaṃ kammānaṃ vipāko hoti yādiso.  || 153 ||
Vv_II,3[=15].21   Te gharadāsiyo āsuṃ tān'; evābharaṇān'; ime
     te c'; aññe paricārenti na bhogā honti sassatā.  || 154 ||
Vv_II,3[=15].22   Idāni Bhūtassa pitā āpaṇā geham ehiti
     app eva te dade kiñci mā su tāva ito agā.  || 155 ||
Vv_II,3[=15].23   Naggā dubbaṇṇarūpāmhi kisā dhamanisanthatā
     kopīnam etaṃ itthīnaṃ mā maṃ Bhūtapitāddasa.  || 156 ||
Vv_II,3[=15].24   Handa Kiṃ tāhaṃ dammi kiṃ vā ca te karom'; ahaṃ
     yena tvaṃ sukhitā assa sabbakāmasamiddhinī.  || 157 ||
Vv_II,3[=15].25   Cattāro bhikkhū saṅghato cattāro puna puggalā
     aṭṭha bhikkhū bhojayitvā mama dakkhiṇam ādisa
     tadāhaṃ sukhitā hessaṃ sabbakāmasamiddhinī.  || 158 ||
Vv_II,3[=15].26   Sādhū ti sā paṭissutvā bhojayitvāṭṭha bhikkhavo
     vattheh'; acchādayitvāna tassā dakkhiṇam ādisi.  || 159 ||
Vv_II,3[=15].27   Samanantarānuddiṭṭhe vipāko upapajjatha
     bhojanacchādanapāṇīyaṃ, dakkhiṇāya idaṃ phalaṃ.  || 160 ||
Vv_II,3[=15].28   Tato suddhā sucivasanā kāsikuttamadhārinī
     vicittavatthābharaṇā sapattiṃ upasaṅkami.  || 161 ||
Vv_II,3[=15].29   Abhikkantena vaṇṇena yā tvaṃ tiṭṭhasi devate
     obhāsentī disā sabbā osadhī viya tārakā,  || 162 ||
Vv_II,3[=15].30   Kena t'; etādiso vaṇṇo kena te idha-m-ijjhati
     uppajjanti ca te bhogā ye keci manaso piyā.  || 163 ||
Vv_II,3[=15].31       Pucchāmi taṃ devi mahānubhāve
         manussabhūtā kim akāsi puññaṃ
         kenāsi evaṃ jalitānubhāvā
         vaṇṇo ca te sabbadisā pabhāsatī ti.  || 164 ||
Vv_II,3[=15].32   Ahaṃ Mattā tuvaṃ Tissā sapattī te pure ahuṃ
     pāpakammaṃ karitvāna petalokam ito gatā.  || 165 ||
Vv_II,3[=15].33   Tava dānena dinnena modāmi akutobhayā
     ciraṃ jīvāhi bhaginī saha sabbehi ñātibhi
     asokaṃ virajaṃ ṭhānaṃ āvāsaṃ vasavattinaṃ. || 166 ||


[page 022]
22                                  Petavatthu
Vv_II,3[=15].34   Idha dhammaṃ caritvāna dānaṃ datvāna sobhane
         vineyya maccheramalaṃ sumūlaṃ
         aninditā saggam upehi ṭhānan ti.  || 167 ||
                            Mattāpetavatthu tatiyaṃ


[page 023]
23                                  Ubbarivagga
16 Nandāpetavatthu
Vv_II,4[=16].1    Kāḷī dubbaṇṇarūpāsi pharusā bhīrudassanā
     piṅgalāsi kaḷārāsi na taṃ maññāmi mānusin ti.  || 168 ||
Vv_II,4[=16].2    Ahaṃ Nandā Nandasena bhariyā te pure ahuṃ
     pāpakammaṃ karitvāna petalokam ito gatā ti.  || 169 ||.
Vv_II,4[=16].3    Kin nu kāyena vācāya manasā dukkaṭaṃ kataṃ
     kissa kammavipākena petalokam ito gatā ti.  || 170 ||
Vv_II,4[=16].4    Caṇḍī pharusavācā ca tayi c'; āsiṃ agāravā
     tāhaṃ duruttaṃ vatvāna petalokam ito gatā ti.  || 171 ||
Vv_II,4[=16].5    Hand'; uttarīyaṃ dadāmi te idaṃ dussaṃ nivāsaya
     imaṃ dussaṃ nivāsetvā ehi nessāmi taṃ gharaṃ.  || 172 ||
Vv_II,4[=16].6    Vatthañ ca annapānañ ca lacchasi tvaṃ gharaṃ gatā
     putte ca te passissasi suṇisāyo ca dakkhasi.  || 173 ||
Vv_II,4[=16].7    Hatthena hatthe te dinnaṃ na mayhaṃ upakappati
     bhikkhū ca sīlasampanne vītarāge bahussute,  || 174 ||
Vv_II,4[=16].8    Tappehi annapānena mama dakkhiṇam ādisa
     tadāhaṃ sukhitā hessaṃ sabbakāmasamiddhinī.  || 175 ||
Vv_II,4[=16].9    Sādhū ti so paṭissutvā dānaṃ vipulam ākiri
     annaṃ pānaṃ khādanīyaṃ vatthā-senāsanāni ca,
     chattaṃ gandhañ ca mālañ ca vividhā ca upāhanā.  || 176 ||
Vv_II,4[=16].10   Bhikkhū ca sīlasampanne vītarāge bahussute
     tappetvā annapānena tassā dakkhiṇam ādisi.  || 177 ||


[page 024]
24                                  Petavatthu
Vv_II,4[=16].11   Samanantarānuddiṭṭhe vipāko upapajjatha
     bhojanacchādanapānīyaṃ dakkhiṇāya idaṃ phalaṃ.  || 178 ||
Vv_II,4[=16].12   Tato suddhā sucivasanā kāsikuttamadhārinī
     vicittavatthābharaṇā sāmikaṃ upasaṅkami.  || 179 ||
Vv_II,4[=16].13  Abhikkantena vaṇṇena yā tvaṃ tiṭṭhasi devate
     obhāsentī disā sabbā osadhī viya tārakā,  || 180 ||
Vv_II,4[=16].14   Kena t'; etādiso vaṇṇo kena te idha-m-ijjhati
     uppajjanti ca te bhogā ye keci manaso piyā.  || 181 ||
Vv_II,4[=16].15       Pucchāmi taṃ devi mahānubhāve
         manussabhūtā kim akāsi puññaṃ
         kenāsi evaṃ jalitānubhāvā
         vaṇṇo ca te sabbadisā pabhāsatī ti.  || 182 ||
Vv_II,4[=16].16   Ahaṃ Nandā Nandasena bhariyā te pure ahuṃ
     pāpakammaṃ karitvāna petalokam ito gatā.  || 183 ||
Vv_II,4[=16].17   Tava dinnena dānena modāmi akutobhayā
     ciraṃ jīva gahapati saha sabbehi ñātibhi,
     asokaṃ virajaṃ ṭhānaṃ āvāsaṃ vasavattinaṃ. || 184 ||
Vv_II,4[=16].18   Idha dhammaṃ caritvāna dānaṃ datvāna gahapati
     vineyya maccheramalaṃ samūlaṃ
     anindito saggam upehi ṭhānan ti.  || 185 ||
                            Nandāpetavatthu tatiyaṃ


[page 025]
25                                  Ubbarivagga
17 Maṭṭakuṇḍalīpetavatthu
Vv_II,5[=17].1-21 See Vimānavatthu No..  || 186-206 ||
                    Maṭṭakuṇḍalīpetavatthu pañcamaṃ
18 Kaṇhapetavatthu
Vv_II,6[=18].1   Uṭṭhehi Kaṇha kiṃ sesi ko attho supanena te
     yo ca tuyhaṃ sako bhātā hadayaṃ cakkhuṃ va dakkhiṇaṃ,
     tassa vātā balīyanti Ghato jappati Kesavā ti.  || 207 ||
Vv_II,6[=18].2    Tassa taṃ vacanaṃ sutvā Rohiṇeyyassa Kesavo
     taramānarūpo vuṭṭhāsi bhātusokena aṭṭito. || 208 ||
Vv_II,6[=18].3    Kin nu ummattarūpo va kevalaṃ Dvārakaṃ imaṃ
     saso saso ti lapasi kīdisaṃ sasam icchasi. || 209 ||
Vv_II,6[=18].4    Sovaṇṇamayaṃ maṇimayaṃ lohamayaṃ atha rūpiyāmayaṃ
     saṅkhasilāpavāḷamayaṃ kārayissāmi te sasaṃ.  || 210 ||
Vv_II,6[=18].5    Santi aññe pi sasakā araññe vanagocarā
     te pi te ānayissāmi kīdisaṃ sasam icchasī ti.  || 211 ||
Vv_II,6[=18].6    Nāham ete sase icche ye sasā paṭhavissitā
     candato sasam icchāmi taṃ me ohara Kesavā ti.  || 212 ||
Vv_II,6[=18].7    So nūna madhuraṃ ñāti jīvitaṃ vijahissasi
     apatthiyaṃ patthayasi candato sasam icchasī ti.  || 213 ||
Vv_II,6[=18].8    Evañ ce Kaṇha jānāsi yath'; aññam anusāsasi
     kasmā pure mataṃ puttaṃ ajjāpi-m-anusocasī ti.  || 214 ||
Vv_II,6[=18].9    Ye na labbhā manussena amanussena vā pana:
     jāto me mā marī putto kuto labbhā alabbhiyaṃ.  || 215 ||
Vv_II,6[=18].10   Na mantā mūlabhesajjā osadhehi dhanena vā
     sakkā ānayituṃ Kaṇha yaṃ petam anusocasi.  || 216 ||


[page 026]
26                        Petavatthu
Vv_II,6[=18].11   Mahaddhanā mahābhogā raṭṭhavanto pi khattiyā
     pahūtadhanadhaññāse te pi no ajarāmarā.  || 217 ||
Vv_II,6[=18].12   Khattiyā brāhmaṇā vessā suddā caṇḍālapukkusā
     ete c'; aññe ca jātiyā te pi no ajarāmarā.  || 218 ||
Vv_II,6[=18].13   Ye mantaṃ parivattenti chaḷaṅgaṃ brahmacintitaṃ
     ete c'; aññe ca vijjāya te pi no ajarāmarā.  || 219 ||
Vv_II,6[=18].14   Isayo vā pi ye santā saññatattā tapassino
     sarīram te pi kālena vijahanti tapassino.  || 220 ||
Vv_II,6[=18].15   Bhāvitattā arahanto katakiccā anāsavā
     nikkhipanti imaṃ dehaṃ puññapāpaparikkhayā ti.  || 221 ||
Vv_II,6[=18].16   Ādittaṃ vata maṃ santaṃ ghatasittaṃ va pāvakaṃ
     vārinā viya osiñcaṃ sabbaṃ nibbāpaye daraṃ.  || 222 ||
Vv_II,6[=18].17   Abbūḷhaṃ vata me sallaṃ sokaṃ badayanissitaṃ
     yo me sokaparetassa puttasokaṃ apānudi.  || 223 ||
Vv_II,6[=18].18   So 'haṃ abhuḷhasallo 'smi sītibhūto 'smi nibbuto
     na socāmi na rodāmi tava sutvāna bhāsitaṃ. || 224 ||
Vv_II,6[=18].19   Evaṃ karonti sappaññā ye honti anukampakā
     vinivattayanti sokamhā Ghato jeṭṭhaṃ va bhātaraṃ.  || 225 ||
Vv_II,6[=18].20   Yassa etādisā honti amaccā paricārakā
     subhāsitena anvesi Ghato jeṭṭhaṃ va bhātaran ti.  || 226 ||
                          Kaṇhapetavatthu chaṭṭhaṃ


[page 027]
27                                  Ubbarivagga
19 Dhanapālapetavatthu
Vv_II,7[=19].1    Naggo dubbaṇṇarūpo 'si kiso dhamanisanthato
     upphāsuliko kisiko ko nu tvaṃ asi mārisā ti.  || 227 ||
Vv_II,7[=19].2    Ahaṃ bhadante peto 'mhi duggato Yamalokiko
     pāpakammaṃ karitvāna petalokam ito gato ti.  || 228 ||
Vv_II,7[=19].3    Kin nu kāyena vācāya manasā dukkaṭaṃ kataṃ
     kissa kammavipākena petalokam ito gato ti.  || 229 ||
Vv_II,7[=19].4    Nagaraṃ atthi Dasaṇṇānam Erakacchan ti vissutaṃ
     tattha seṭṭhi pure āsiṃ Dhanapālo ti maṃ vidū. || 230 ||
Vv_II,7[=19].5    Asīti sakaṭavāhānaṃ hiraññassa ahosi me
     pahūtaṃ me jātarūpaṃ muttā vaḷuriyā bahū.  || 231 ||
Vv_II,7[=19].6    Tāva mahaddhanassāpi na me dātuṃ piyaṃ ahu
     pidahitvā dvāraṃ bhuñjāmi: mā maṃ yācanakāddasuṃ. || 232 ||
Vv_II,7[=19].7    Assaddho maccharī c'; āsiṃ kadariyo paribhāsako
  dadantānaṃ karontānaṃ vārayissaṃ bahujjanaṃ: || 233 ||


[page 028]
28                                  Petavatthu
Vv_II,7[=19].8    Vipāko natthi dānassa saññamassa kuto phalaṃ
     pokkharaññodapānāni ārāmāni ca ropite
     papāyo ca vināsesiṃ dugge saṅkamanāni ca.  || 234 ||
Vv_II,7[=19].9    Svāhaṃ akatakalyāṇo katapāpo tato cuto
     upapanno pettivisayaṃ khuppipāsasamapito. || 235 ||
Vv_II,7[=19].10   Pañcapaṇṇāsavassāni yato kālakato ahaṃ
     nābhijānāmi bhuttaṃ vā pītaṃ vā pana pāniyaṃ. || 236 ||
Vv_II,7[=19].11   Yo saṃyamo so vināso yo vināso so saṃyamo
     petā hi kira jānanti yo saṃyamo so vināso.  || 237 ||
Vv_II,7[=19].12   Ahaṃ pure saṃyamissaṃ nādāsiṃ bahuke dhane
     santesu deyyadhammesu dīpaṃ nakāsim attano.  || 238 ||
Vv_II,7[=19].13   Svāhaṃ pacchānutappāmi attakammaphalūpago
     uddhaṃ catūhi māsehi kālakiriyā bhavissati,
     ekantaṃ kaṭukaṃ ghoraṃ nirayaṃ papatiss'; ahaṃ.  || 239 ||
Vv_II,7[=19].14   Catukkaṇṇaṃ catudvāraṃ vibhattaṃ bhāgaso mitaṃ
     ayopākārapariyantaṃ ayasā paṭikujjitaṃ.  || 240 ||
Vv_II,7[=19].15   Tassa ayomayā bhūmi jalitā tejasā yutā
     samantā yojanasataṃ pharitvā tiṭṭhati sabbadā.  || 241 ||
Vv_II,7[=19].16   Tatthāhaṃ dīgham addhānaṃ dukkhaṃ vedissa vedanaṃ
     phalaṃ pāpassa kammassa tasmā socām'; ahaṃ bhusaṃ. || 242 ||
Vv_II,7[=19].17   Taṃ vo vadāmi bhaddaṃ vo yāvant'; ettha samāgatā
     mākattha pāpakaṃ kammaṃ āvī vā yadi vā raho.  || 243 ||
Vv_II,7[=19].18   Sace taṃ pāpakaṃ kammaṃ karissatha karotha vā
     na vo dukkhā pamutt'; atthi uppaccāpi palāyataṃ. || 244 ||
Vv_II,7[=19].19   Matteyyā hotha petteyyā kule jeṭṭhāpacāyikā
     sāmaññā hotha brahmaññā evaṃ saggaṃ gamissathā ti. || 245 ||
                         Dhanapālapetavatthu sattamaṃ


[page 029]
29                                  Ubbarivagga
20 Cūḷaseṭṭhipetavatthu
Vv_II,8[=20].1        Naggo kiso pabbajito 'si bhante
         rattiṃ kuhiṃ gacchasi kissa hetu
         ācikkha me taṃ api sakkuṇemu
         sabbena vittaṃ paṭipādaye tuvan ti.  || 246 ||
Vv_II,8[=20].2        Bārāṇasī nagaraṃ dūraghuṭṭhaṃ
         tatthāhaṃ gahapati aḍḍhako dīno
         adātā gedhitamano āmisasmiṃ
         dussīlyena Yamavisayamhi patto.  || 247 ||
Vv_II,8[=20].3        So sūcikāya kilamito tehi
         ten'; eva ñātisu yāmi āmisakiñcihetu
         adānasīlā na ca saddahanti:
         dānaphalaṃ hoti paramhi loke.  || 248 ||


[page 030]
30                                  Petavatthu
Vv_II,8[=20].4        Dhītā ca mayhaṃ lapate abhikkhaṇaṃ;
         dassāmi dānaṃ pitunnaṃ pitāmahānaṃ
         upakkhaṭaṃ parivisayanti brāhmaṇe
         yāmy'; ahaṃ Andhakavindaṃ bhottuṃ. || 249 ||
Vv_II,8[=20].5        Tam avoca rājā: anubhaviyāna tam pi
         eyyāsi khippaṃ aham pi karissaṃ pūjaṃ
         ācikkha me taṃ yadi atthi hetu
         saddhāyitaṃ hetuvaco suṇomi. || 250 ||
Vv_II,8[=20].6        Tathā ti vatvā agamāsi tattha
         bhuñjiṃsu bhattaṃ na ca pana dakkhiṇārahā
         paccāgami Rājagahaṃ punāparaṃ
         pātur ahosi purato janādhipassa.  || 251 ||
Vv_II,8[=20].7        Disvāna petaṃ. punar eva āgataṃ
         rājā avoca: aham api kiṃ dadāmi
         ācikkha me taṃ yadi atthi hetu
         yena tuvaṃ cirataraṃ pīṇito siyā.  || 252 ||
Vv_II,8[=20].8        Buddhañ ca saṅghaṃ parivisiyāna rāja
         annena pānena pi cīvarena
         taṃ dakkhiṇaṃ ādisā me hitāya
         evaṃ ahaṃ cirataraṃ pīṇito siyā.  || 253 ||
Vv_II,8[=20].9        Tato ca rājā nipatitva tāvade
         dānaṃ sahatthā atulaṃ daditvā
         saṅghe ārocayī pakatiṃ tathāgatassa
         tassa ca petassa dakkhiṇaṃ ādisittha.  || 254 ||
Vv_II,8[=20].10       So pūjito ativiya sobhamāno
         pātur ahosi purato janādhipassa:
         yakkho 'ham asmi paramiddhipatto
         na mayham iddhi samasadisā mānusā. || 255 ||
Vv_II,8[=20].11       Passānubhāvaṃ aparimitaṃ mamedaṃ
         tayānuddiṭṭhaṃ atulaṃ daditvā saṅghe
         santappito satataṃ sadā bahūhi
         yāmi ahaṃ sukhito manussadevā ti.  || 256 ||
                        Cūḷaseṭṭhipetavatthu aṭṭhamaṃ
                              BHĀṆAVĀRAṂ PAṬHAMAṂ


[page 031]
31                                  Ubbarivagga
[FOOTNOTES]

[page 032]
32                                 Petavatthu
21 Aṅkurapetavatthu
Vv_II,9[=21].1    Yassa atthāya gacchāma Kambojaṃ dhanahārakā
     ayaṃ kāmadado yakkho imaṃ yakkhaṃ nīyāmase. || 257 ||
Vv_II,9[=21].2    Imaṃ yakkhaṃ gahetvāna sādhukena pasayha vā
     yānaṃ āropayitvāna khippaṃ gacchāma Dvāraka ti.  || 258 ||
Vv_II,9[=21].3    Yassa rukkhassa chāyaya nisīdeyya sayeyya vā
     na tassa sākhaṃ bhindeyya mittadubbho hi pāpako ti.  || 259 ||
Vv_II,9[=21].4    Yassa rukkhassa chāyāya nisīdeyya sayeyya vā
     khandham pi tassa chindeyya attho ce tādiso siyā ti.  || 260 ||
Vv_II,9[=21].5    Yassa rukkhassa chāyāya nisīdeyya sayeyya vā
     na tassa pattaṃ bhindeyya mittadubbho hi pāpako ti.  || 261 ||
Vv_II,9[=21].6    Yassa rukkhassa chāyāya nisīdeyya sayeyya vā
     samūlam pi taṃ abhuyha attho ce tādiso siyā ti.  || 262 ||
Vv_II,9[=21].7        Yass'; ekarattim pi ghare vaseyya
         Yatth'; annapānaṃ puriso labhetha
         na tassa pāpaṃ manasā pi cetaye
         kataññutā sappurisehi vaṇṇitā.  || 263 ||
Vv_II,9[=21].8        Yass'; ekarattim pi ghare vaseyya
         annena pānena upaṭṭhito siyā
         na tassa pāpaṃ manasā pi cetaye
         adubbhapāṇī dahate mittadubbhiṃ. || 264 ||
Vv_II,9[=21].9    Yo pubbe katakalyāṇo pacchā pāpena hiṃsati
     allapāṇihato poso na so bhadrāni passatī ti. || 265 ||
Vv_II,9[=21].10       Nāhaṃ devena vā manussena vā
         issariyena vāhaṃ suppasayho
         yakkho 'ham asmi paramiddhipatto
         dūraṅgamo vaṇṇabalūpapanno ti.  || 266 ||
Vv_II,9[=21].11   Pāṇi te sabbasovaṇṇo pañcadhāro madhussavo
     nānā rasā paggharanti maññe 'haṃ taṃ purindadaṃ.  || 267 ||
Vv_II,9[=21].12   N'; amhi devo na gandhabbo nāpi Sakko purindado
     petaṃ maṃ Aṅkura jānāhi Bheruvamhā idhāgatan ti.  || 268 ||


[page 033]
33                                  Ubbarivagga
Vv_II,9[=21].13   Kiṃsīlo kiṃsamācāro Bheruvasmiṃ pure tuvaṃ
     kena te brahmacariyena puññaṃ pāṇimhi ijjhati.  || 269 ||
Vv_II,9[=21].14   Tunnavāyo pure āsiṃ Bheruvasmiṃ tadā ahaṃ
     sukicchavutti kapaṇo na me vijjati dātave.  || 270 ||
Vv_II,9[=21].15   Āvesanañ ca me āsi Asayhassa upantike
     saddhassa dānapatino katapuññassa lajjino.  || 271 ||
Vv_II,9[=21].16   Tattha yācanakā yanti {nānāgottā} vanibbakā
     te ca maṃ tattha pucchanti Asayhassa nivesanaṃ:  || 272 ||
Vv_II,9[=21].17   Kattha gacchāma bhaddaṃ vo kattha dānaṃ padīyati.
     Tesāhaṃ puṭṭho vakkhāmi Asayhassa nivesanaṃ,  || 273 ||
Vv_II,9[=21].18   Paggayha dakkhiṇaṃ bāhuṃ: ettha gacchatha bhaddaṃ vo
     ettha dānaṃ padīyati Asayhassa nivesane. || 274 ||
Vv_II,9[=21].19   Tena pāṇi kāmadado tena pāṇi madhussavo
     tena me brahmacariyena puññaṃ pāṇimhi ijjhatī ti.  || 275 ||
Vv_II,9[=21].20   Na kira tvaṃ adā dānaṃ sakapāṇīhi kassaci
     parassa dānaṃ anumodamāno pāṇiṃ paggayha pāvadi.  || 276 ||
Vv_II,9[=21].21   Tena pāni kāmadado tena pāṇi madhussavo
     tena te brahmacariyena puññaṃ pāṇimhi ijjhati.  || 277 ||
Vv_II,9[=21].22   Yo so dānam adā bhante pasanno sakapāṇihi
     so hitvā mānusaṃ dehaṃ kin nu so disetaṃ gato.  || 278 ||
Vv_II,9[=21].23       Nāhaṃ pajānāmi asayhasāhino
         aṅgīrasassa gatim āgatiṃ vā
         sutañ ca me Vessavaṇassa santike
         sakkassa sahavyataṃ gato Asayho.  || 279 ||
Vv_II,9[=21].24   Alam eva kātuṃ kalyāṇaṃ dānaṃ dātuṃ yathārahaṃ
     pāṇiṃ kāmadadaṃ disvā ko puññaṃ na karissati.  || 280 ||
Vv_II,9[=21].25   So hi nūna ito gantvā anuppatvāna Dvārakaṃ
     dānaṃ paṭṭhāpayissāmi yaṃ mam'; assa sukhāvahaṃ.  || 281 ||
Vv_II,9[=21].26   Dassām'; annañ ca pānañ ca vatthasenāsanāni ca
     papañ ca udapānañ ca dugge saṅkamanāni cā ti.  || 282 ||
Vv_II,9[=21].27   Kena te aṅgulī kuṇṭhā mukhañ ca kuṇḍalīkataṃ
     akkhīni ca paggharanti kiṃ pāpaṃ pakataṃ tayā ti.  || 283 ||


[page 034]
34                                  Petavatthu
Vv_II,9[=21].28   Aṅgīrarasassa gahapatino saddhassa gharam esino
     tassāhaṃ dānavissagge dāne adhikato ahuṃ. || 284 ||
Vv_II,9[=21].29   Tattha yācanake disvā āgate bhojanatthike
     ekam antaṃ apakkamma akāsiṃ kuṇḍalīmukhaṃ. || 285 ||
Vv_II,9[=21].30   Tena me aṅgulī kuṇṭhā mukhañ ca kuṇḍalīkataṃ
     akkhīni ca paggharanti taṃ pāpaṃ pakataṃmayā ti.  || 286 ||
Vv_II,9[=21].31   Dhammena te kāpurisa mukhañ ca kuṇḍalīkataṃ akkhīni ca paggharanti
     yaṃ tvaṃ parassa dānassa akāsi kuṇḍalīmukhan ti.  || 287 ||
Vv_II,9[=21].32   Kathaṃ hi dānaṃ dadamāno kareyya parapattiyaṃ
     annapānaṃ khādanīyaṃ vatthasenāsanāni ca ti.  || 288 ||
Vv_II,9[=21].33   So hi nūna ito gantvā anuppatvāna Dvārakaṃ
     dānaṃ paṭṭhāpayissāmi yaṃ mam'; assa sukhāvahaṃ.  || 289 ||
Vv_II,9[=21].34   Dassām'; annañ ca pānañ ca vatthasenāsanāni ca
     papañ ca udapānañ ca dugge saṅkamanāni ca.  || 290 ||
Vv_II,9[=21].35   Tato hi so nivattitvā anuppatvāna Dvārakaṃ
     dānaṃ paṭṭhayi Aṅkuro yaṃ tumassa sukhāvahaṃ.  || 291 ||
Vv_II,9[=21].36   Adā annañ ca pānañ ca vatthasenāsanāni ca
     papañ ca udapānañ ca vippasannena cetasā:  || 292 ||
Vv_II,9[=21].37   Ko chāto ko ca tasito ko vatthaṃ parivassati
     kassa santāni yoggāni ito yojentu vāhanaṃ.  || 293 ||
Vv_II,9[=21].38   Ko chatt'; icchati gandhañ ca ko mālaṃ ko upāhanaṃ
     iti ssu tattha ghosenti kappakā sūda-māgadhā
     sadā sayañ ca pāto ca Aṅkurassa nivesane ti.  || 294 ||
Vv_II,9[=21].39   Sukhaṃ supati Aṅkuro iti jānāti maṃ jano
     dukkhaṃ supāmi Sindhaka yaṃ na passāmi yācake.  || 295 ||
Vv_II,9[=21].40   Sukhaṃ supati Aṅkuro iti jānāti maṃ jano
     dukkhaṃ supāmi Sindhaka appake su vanibbake ti.  || 296 ||
Vv_II,9[=21].41   Sakko ce te varaṃ dajjā Tāvatiṃsānam issaro
     Kissa sabbassa lokassa varamāno varaṃ vare ti.  || 297 ||
Vv_II,9[=21].42   Sakko ce me varaṃ dajjā Tāvatiṃsānam issaro
     kāluṭṭhitassa me sato suriyass'; uggamanaṃ pati
     dibbā bhakkhā pātubhaveyyuṃ sīlavanto ca yācakā.  || 298 ||


[page 035]
35                             Ubbarivagga
Vv_II,9[=21].43.  Dadato me na khīyetha datvā nānutappeyy'; ahaṃ
     dadaṃ cittaṃ pasādeyyaṃ evaṃ Sakkaṃ varaṃ vare ti.  || 299 ||
Vv_II,9[=21].44       Na sabbavittāni pare pavecche
         dadeyya dānañ ca dhanañ ca rakkhe
         tasmā hi dānā dhanam eva seyyo
         atippadānena kulā na honti.  || 300 ||
Vv_II,9[=21].45       Adānaṃ atidānañ ca nappasaṃsanti paṇḍitā
         tasmā hi dānā dhanam eva seyyo
         samena vatteyya sa dhīradhammo ti.  || 301 ||
Vv_II,9[=21].46       Aho vatā re aham eva dajjaṃ
         santo hi maṃ sappurisā bhajeyyuṃ
         megho va ninnān'; abhipūrayanto
         santappaye sabbavanibbakānaṃ.  || 302 ||
Vv_II,9[=21].47   Yassa yācanake disvā mukhavaṇṇo pasīdati
     datvā attamano hoti taṃ gharaṃ vasato sukhaṃ.  || 303 ||
Vv_II,9[=21].48   Yassa yācanake disvā mukhavaṇṇo pasīdati
     datvā attamano hoti esā puññassa sampadā.  || 304 ||
Vv_II,9[=21].49   Pubbe va dānā sumano dadaṃ cittaṃ pasādaye
     datvā attamano hoti eso puññassa sampadā ti.  || 305 ||
Vv_II,9[=21].50   Saṭṭhivāhasahassāni Aṅkurassa nivesane
     bhojanaṃ dīyate niccaṃ puññapekkhassa jantuno.  || 306 ||
Vv_II,9[=21].51   Tisahassāni sūdā hi āmuttamaṇikuṇḍalā
     Aṅkuraṃ upajūvanti dāne yaññassa vyāvaṭā. || 307 ||
Vv_II,9[=21].52   Saṭṭhipurisasahassāni āmuttamaṇikuṇḍalā
     Aṅkurassa mahādāne kaṭṭhaṃ phālenti māṇavā.  || 308 ||
Vv_II,9[=21].53   Soḷasitthisahassāni sabbālaṅkārabhūsitā
     Aṅkurassa mahādāne vidhā piṇḍenti nāriyo.  || 309 ||
Vv_II,9[=21].54   Soḷasitthisahassāni sabbālaṅkārabhūsitā
     Aṅkurassa mahādāne dabbigāhā upaṭṭhitā. || 310 ||
Vv_II,9[=21].55   Bahuṃ bahunnaṃ pādāsi ciraṃ pādāsi khattiyo
     sakkaccañ ca sahatthā ca cittīkatvā punappunaṃ.  || 311 ||
Vv_II,9[=21].56   Bahū māse ca pakkhe ca utu-saṃvaccharāni ca
     mahādānaṃ pavattesi Aṅkuro dīgham antaraṃ.  || 312 ||


[page 036]
36                                  Petavatthu
Vv_II,9[=21].57   Evaṃ datvā yajitvā ca Aṅkuro dīgham antaraṃ
     so hitvā mānusaṃ deham Tāvatiṃsūpago ahū ti.  || 313 ||
Vv_II,9[=21].58   Kaṭacchubhikkhaṃ datvāna Anuruddhassa Indako
     so hitvā mānusaṃ dehaṃ Tāvatiṃsūpago ahū.  || 314 ||
Vv_II,9[=21].59   Dasahi ṭhānehi Aṅkuraṃ Indako atirocati
     rūpe sadde rase gandhe phoṭṭhabbe ca manorame,  || 315 ||
Vv_II,9[=21].60  Āyunā yasasā c'; eva vaṇṇena ca sukhena ca
     ādhipaccena Aṅkuraṃ Indako atirocatī ti. || 316 ||
Vv_II,9[=21].61   Tāvatiṃse yadā buddho sīlāyaṃ paṇḍukambale
     pāricchattakamūlamhi vihāsi purisuttamo,  || 317 ||
Vv_II,9[=21].62   Dasasu lokadhātūsu sannipatitvāna devatā
     payirupāsanti sambuddhaṃ vasantaṃ nagamuddhani.  || 318 ||
Vv_II,9[=21].63   Na koci devo vaṇṇena sambuddhaṃ atirocati
     sabbe deve adhigayha sambuddho va virocati.  || 319 ||
Vv_II,9[=21].64   Yojanāni dasa dve ca Aṅkuro 'yaṃ tadā ahu
     avidūre sambuddhassa Indako atirocati.  || 320 ||
Vv_II,9[=21].65   Oloketvāna sambuddho Aṅkurañ cāpi Indakaṃ
     dakkhiṇeyyaṃ pabhāvento idaṃ vacanam abravi: || 321 ||
Vv_II,9[=21].66   Mahādānaṃ tayā dinnaṃ Aṅkura dīgham antaraṃ
     atidūre nisinno 'si āgaccha mama santike. || 322 ||
Vv_II,9[=21].67   Codito bhāvitattena Aṅkuro idam abravi:
     kiṃ mayhaṃ tena dānena dakkhiṇeyyena suññataṃ.  || 323 ||
Vv_II,9[=21].68   Ayaṃ so Indako yakkho dajjā dānaṃ parittakaṃ
     atirocati amhe hi cando tāragaṇe yathā.  || 324 ||
Vv_II,9[=21].69   Ujjaṅgale yathā khette bījaṃ bahukam pi ropitaṃ
     na vipulaṃ phalaṃ hoti na pi toseti kassakaṃ.  || 325 ||
Vv_II,9[=21].70   Tath'; eva dānaṃ bahukaṃ dussīlesu patiṭṭhitaṃ
     na vipulaṃ phalaṃ hoti na pi toseti dāyakaṃ. || 326 ||
Vv_II,9[=21].71   Yathā pi bhaddake khette bījaṃ appam pi ropitaṃ
     sammādhāraṃ pavecchante phalaṃ toseti kassakaṃ, || 327 ||
Vv_II,9[=21].72   Tath'; eva sīlavantesu guṇavantesu tādisu
     appakam pi kataṃ kāraṃ puññaṃ hoti mahaphalan ti.  || 328 ||


[page 037]
37                                  Ubbarivagga
Vv_II,9[=21].73   Viceyya dānam dātabbaṃ yattha dinnaṃ mahapphalaṃ
     viceyya dānaṃ datvāna saggaṃ gacchanti dāyakā.  || 329 ||
Vv_II,9[=21].74       Viceyya dānaṃ sugatappasatthaṃ
         ye dakkhiṇeyyā idha jīvaloke
         etesu dinnāni mahapphalāni
         bījāni vuttāni yathā sukhette ti.  || 330 ||
                           Aṅkurapetavatthu navamaṃ


[page 038]
38                                  Petavatthu
[FOOTNOTES]

[page 039]
39                                  Ubbarivagga

22 Uttaramātupetavatthu
Vv_II,10[=22].1    Divāvihāragataṃ bhikkhuṃ Gaṅgātīre nisinnakaṃ
     taṃ petī upasaṅkamma dubbaṇṇā bhīrudassanā,  || 331 ||
Vv_II,10[=22].2    Kesā c'; assā atidīghā yāva bhūmāvalambare
     Kesehi sā paṭicchannā samaṇaṃ etad abravī: || 332 ||
Vv_II,10[=22].3    Pañcapaṇṇāsavassāni yato kālakatā ahaṃ
     nābhijānāmi bhuttaṃ vā pītaṃ vā pana pāniyaṃ
     dehi tvaṃ pāniyaṃ bhante tasitā pāniyāya me ti.  || 333 ||
Vv_II,10[=22].4    Ayaṃ sītodikā Gaṅgā Himavantato sandati
     Piva etto gahetvāna kiṃ maṃ yācasi pāniyaṃ. || 334 ||
Vv_II,10[=22].5    Sacāhaṃ bhante Gaṅgāya sayaṃ gaṇhāmi pāniyaṃ
     lohitaṃ me parivattati tasmā yācāmi pāniyaṃ. || 335 ||
Vv_II,10[=22].6    Kin nu kāyena vācāya manasā dukkaṭaṃ kataṃ
     kissa kammavipākena Gaṅgā te hoti lohitaṃ. || 336 ||
Vv_II,10[=22].7    Putto me Uttaro nāma saddho āsi upāsako
     so ca mayhaṃ akāmāya samaṇānaṃ pavecchati
     cīvaraṃ piṇḍapātañ ca paccayaṃ sayanāsanaṃ. || 337 ||
Vv_II,10[=22].8    Tam ahaṃ paribbhāsāmi maccherena upaddutā:
     yaṃ tvaṃ mayhaṃ akāmāya samaṇānaṃ pavecchasi
     cīvaraṃ piṇḍapātañ ca paccayaṃ sayanāsanaṃ,  || 338 ||
Vv_II,10[=22].9    Etaṃ te paralokasmiṃ lohitaṃ hotu Uttara
     tassa kammavipākena Gaṅgā me hoti lohitan ti.  || 339 ||
                         Uttaramātupetavatthu dasamaṃ


[page 040]
40                                  Petavatthu
23 Suttapetavatthu
Vv_II,11[=23].1        Ahaṃ pure pabbajitassa bhikkhuno
         suttaṃ adāsiṃ upagamma yācitā
         tassa vipāko vipula-phalūpalabbhati
         bahū ca me uppajjare {vatthakotiyo.}  || 340 ||
Vv_II,11[=23].2        Pupphābhikiṇṇaṃ ramitaṃ vimānaṃ
         anekacittaṃ naranārisevitaṃ
         sāhaṃ bhuñjāmi ca pārupāmi ca
         pahūtavittā na ca tāva khīyati.  || 341 ||
Vv_II,11[=23].3        Tass'; eva kammassa vipākam anvayā
         sukhañ ca sātañ ca idhūpalabbhati
         sāhaṃ gantvā punad eva mānusaṃ
         kāhāmi puññāni nay'; ayyaputta man ti. || 342 ||
Vv_II,11[=23].4        Satta tuvaṃ vassasatā idhāgatā
         jiṇṇā ca vuddhā ca tahiṃ bhavissasi
         sabbe va te kālakatā ca ñātakā
         Kiṃ tattha gantvāna ito karissasī ti. || 343 ||
Vv_II,11[=23].5        Satt'; eva vassāni idhāgatāya me
         dibbañ ca sukhañ ca samappitāya
         sāhaṃ gantvā punar eva mānusaṃ
         kāhāmi puññāni nay'; ayyaputta man ti. || 344 ||


[page 041]
41                                  Ubbarivagga
Vv_II,11[=23].6        So taṃ gahetvāna pasayha bāhāyaṃ
         paccānayitvāna theriṃ sudubbalaṃ
         vajjesi aññam pi janaṃ idhāgataṃ:
         karotha puññāni sukhūpalabbhatī ti. || 345 ||
Vv_II,11[=23].7        Diṭṭhā mayā akatena sādhunā
         petā vihaññanti tath'; eva mānusā
         kammañ ca katvā sukhavedanīyaṃ
         devā manussā ca sukhe ṭhitā pajā ti.  || 346 ||

                          Suttapetavatthu ekādasamaṃ
24 Kaṇṇamuṇḍapetavatthu
Vv_II,12[=24].1    Soṇṇasopānaphalakā soṇṇavālukasanthatā
     tattha sogandhiyā vaggu sucigandhā manoramā.  || 347 ||
Vv_II,12[=24].2    Nānārukkhehi sañchannā nānāgandhasameritā
     nānāpadumasañchannā puṇḍarīkasamotatā. || 348 ||
Vv_II,12[=24].3    Surabhī sampavāyanti manuññā māluteritā
     haṃsakoñcābhirudā cakkavākābhikūjitā. || 349 ||


[page 042]
42                                  Petavatthu
Vv_II,12[=24].4    Nānādijagaṇākiṇṇā nānāsaragaṇāyutā
     nānāphaladharā rukkhā nānāpupphadharā vanā.  || 350 ||
Vv_II,12[=24].5    Na manussesu īdisaṃ nagaraṃ yādisaṃ idaṃ
     pāsādā bahukā tuyhaṃ sovaṇṇarūpiyāmayā,
     daddallamānā ābhenti samantā caturo disā. || 351 ||
Vv_II,12[=24].6    Pañca dāsisatā tuyhaṃ yā te 'mā paricārikā
     tā kambukāyūradharā kañcanāveḷabhūsitā. || 352 ||
Vv_II,12[=24].7    Pallaṅkā bahukā tuyhaṃ sovannarūpiyāmāyā
     kadalimigasañchannā sajjā goṇakasanthatā, || 353 ||
Vv_II,12[=24].8    Yattha tvaṃ vāsūpagatā sabbakāmasamiddhinī.
     sampattāy'; aḍḍharattāya tato uṭṭhāya gacchasi.  || 354 ||
Vv_II,12[=24].9    Uyyānabhūmiṃ gantvāna pokkharaññā samantato,
     tassā tīre tuvaṃ ṭhāsi harite saddale subhe.  || 355 ||
Vv_II,12[=24].10   Tato te kaṇṇamuṇḍo sunakho aṅga-m-aṅgāni khādati;
     yadā ca khāyitā āsi aṭṭhisaṅkhalikā katā
     ogāhasi pokkharaṇiṃ hoti kāyo yathā pure.  || 356 ||
Vv_II,12[=24].11   Tato tuvaṃ aṅgapaccaṅgā sucārū piyadassanā
     vatthena pārupitvāna āyāsi mama santikaṃ.  || 357 ||
Vv_II,12[=24].12   Kin nu kāyena vācāya manasā dukkaṭaṃ kataṃ
     kissa kammavipākena kaṇṇamuṇḍo ca sunakho
         aṅga-m-aṅgāni khādatī ti.  || 358 ||
Vv_II,12[=24].13   Kimbilāyaṃ gahapati saddho āsi upāsako
     tassāhaṃ bhariyā āsiṃ dussīlā aticārinī.  || 359 ||
Vv_II,12[=24].14   Evaṃ aticaramānāya sāmiko etad abravi:
     n'; etaṃ channaṃ, na ppaṭirūpaṃ yaṃ tvaṃ aticarāsi maṃ.  || 360 ||
Vv_II,12[=24].15   Sāhaṃ ghorañ ca sapathaṃ musāvādaṃ abhāsisaṃ:
     nāhaṃ taṃ aticarāmi kāyena uda cetasā.  || 361 ||
Vv_II,12[=24].16   Sacāhaṃ taṃ aticarāmi kāyena uda cetasā
     kaṇṇamuṇḍo 'yaṃ sunakho aṅga-m-aṅgāni khādatu.  || 362 ||
Vv_II,12[=24].17   Tassa kammassa vipākaṃ musāvādassa cūbhayaṃ
     satt'; eva vassasatāni anubhūtaṃ yato pi me
     kaṇṇamuṇḍo ca sunakho aṅga-m-aṅgāni khādati. || 363 ||
Vv_II,12[=24].18  Tvañ ca deva bahukāro atthāya me idhāgato
     sumuttāhaṃ kaṇṇamuṇḍassa asokā akutobhayā.  || 364 ||


[page 043]
43                                  Ubbarivagga
Vv_II,12[=24].19   Tāhaṃ deva namassāmi yācāmi pañjalīkatā
     bhuñja amānuse kāme rama deva mayā sahā ti. || 365 ||
Vv_II,12[=24].20   Bhuttā amānusā kāmā ramito 'mhi tayā saha
     tāhaṃ subhage yācāmi khippaṃ paṭinayāhi man ti.  || 366 ||
                        Kaṇṇamuṇḍapetavatthu dvādasamaṃ


[page 044]
44                                  Petavatthu
25 Ubbaripetavatthu
Vv_II,13[=25].1    Ahu rājā Brahmadatto Pañcālānaṃ rathesabho
     ahorattānam accayā rājā kālaṅkarī tadā. || 367 ||
Vv_II,13[=25].2    Tassa āḷāhanaṃ gantvā bhariyā kandati Ubbarī
     Brahmadattaṃ apassantī Brahmadattā ti kandati.  || 368 ||
Vv_II,13[=25].3    Isi ca tattha āgacchi sampannacaraṇo muni
     so ca tattha apucchittha ye tattha su samāgatā:  || 369 ||
Vv_II,13[=25].4    Kassa c'; idaṃ āḷāhanaṃ nānāgandhasameritaṃ
     kassāyaṃ kandati bhariyā ito dūragataṃ patiṃ,
     Brahmadattaṃ apassantī Brahmadattā ti kandati.  || 370 ||
Vv_II,13[=25].5    Te ca tattha viyākaṃsu ye tattha su samāgatā:
     Brahmadattassa bhaddan te, Brahmadattassa mārisa.  || 371 ||
Vv_II,13[=25].6    Tassa idaṃ āḷāhanaṃ nānāgandhasameritaṃ
     tassāyaṃ kandati bhariyā ito dūragataṃ patiṃ,
     Brahmadattaṃ apassantī Brahmadattā ti kandatī ti. || 372 ||
Vv_II,13[=25].7    Chaḷāsīti sahassāni Brahmadatta ssanāmakā
     imasmiṃ āḷāhane daḍḍhā tesaṃ kam anusocasī ti.  || 373 ||
Vv_II,13[=25].8    Yo rājā Cūḷanīputto Pañcālānaṃ rathesabho
     taṃ bhante anusocāmi bhattāraṃ sabbakāmadaṃ.  || 374 ||
Vv_II,13[=25].9    Sabbe v'; ahesuṃ rājāno Brahmadatta ssanāmakā
     sabbe va Cūḷanīputtā Pañcālānaṃ rathesabhā.  || 375 ||


[page 045]
45                                  Ubbarivagga
Vv_II,13[=25].10   Sabbesaṃ anupubbena mahesittam akārayi
     kasmā purimake hitvā pacchimaṃ anusocasī ti.  || 376 ||
Vv_II,13[=25].11   Ātume itthibhūtāya dīgharattāya mārisa
     yassā me itthibhūtāya saṃsāre bahu bhāsasī ti.  || 377 ||
Vv_II,13[=25].12  Ahu itthi ahu puriso pasuyonim pi āgamā
     evam etaṃ atītānaṃ pariyanto na dissatī ti.  || 378 ||
Vv_II,13[=25].13   Ādittaṃ vata maṃ santaṃ ghatasittaṃ va pāvakaṃ
     vārinā viya osiñcaṃ sabbaṃ nibbāpaye daraṃ.  || 379 ||
Vv_II,13[=25].14   Abbūḷhaṃ vata me sallaṃ sokaṃ hadayanissitaṃ
     yo me sokaparetāya patisokaṃ apānudi.  || 380 ||
Vv_II,13[=25].15   Sāhaṃ abbūḷhasallāsmi sītibhūtāsmi nibbutā
     na socāmi na rodāmi tava sutvā mahāmunī ti.  || 381 ||
Vv_II,13[=25].16   Tassa taṃ vacanaṃ sutvā samaṇassa subhāsitaṃ
     pattacīvaram ādāya pabbaji anagāriyaṃ.  || 382 ||
Vv_II,13[=25].17   Sā ca pabbajitā santā agārasmā anagāriyaṃ
     mettaṃ cittaṃ abhāvesi brahmalokūpapattiyā. || 383 ||
Vv_II,13[=25].18   Gāmā gāmaṃ vicarantī nigame rājadhāniyo
     Uruvelā nāma so gāmo yattha kālam akubbatha. || 384 ||
Vv_II,13[=25].19   Mettacittam ābhāvetvā brahmalokūpapattiyā
     itthicittaṃ virājetvā brahmalokūpagā ahū ti.  || 385 ||
                  Ubbaripetavatthu terasamaṃ
     Tass'; uddānaṃ:
     Paṇḍu mātā patiyā ca Nandā kuṇḍalinā Ghato
     dve seṭṭhī tunnavāyo ca vihāra-sutta-sopānaUbbarī ti.
                              UBBARIVAGGA DUTIYO


[page 046]
46                                  Petavatthu
[FOOTNOTES]


[page 047]
                                       47
                                 III CŪḶAVAGGA
26 Abhijjamānapetavatthu
Vv_III,1[=26].1    Abhijjamāne vārimhi Gaṅgaya idha gacchasi
     naggo pubbaddhapeto va mālādhārī alaṅkato,
     kuhiṃ gamissasi peta kattha vāso bhavissatī ti.  || 386 ||
Vv_III,1[=26].2    Cundatthikaṃ gamissāmi peto so iti bhāsati
     antare Vāsabhagāmaṃ Bārāṇasiyā ca santike.  || 387 ||
Vv_III,1[=26].3    Tañ ca disvā mahāmatto Koliyo iti vissuto
     sattubhattañ ca petassa pītakañ ca yugaṃ adā.  || 388 ||
Vv_III,1[=26].4    Nāvāya tiṭṭhamānāya kappakassa adapāyi
     kappakassa padinnamhi ṭhāne petass'; udissatha. || 389 ||
Vv_III,1[=26].5    Tato suvatthavasano mālādhārī alaṅkato
     ṭhāne ṭhit'; assa petassa dakkhiṇā upakappatha;
     tasmā dajjetha petānaṃ anukampāya punappunan ti.  || 390 ||
Vv_III,1[=26].6    Sāhunnavasanā eke aññe kesanivāsanā
     petā bhattāya gacchanti pakkamanti disodisaṃ.  || 391 ||
Vv_III,1[=26].7    Dūre eke padhāvitvā aladdhā ca nivattare
     chātā pamucchitā bhantā bhūmiyaṃ paṭisumbhitā. || 392 ||
Vv_III,1[=26].8    Keci tattha papatitā bhūmiyaṃ paṭisumbhitā
     pubbe akatakalyāṇā aggidaḍḍhā va ātape.  || 393 ||
Vv_III,1[=26].9    Mayaṃ pubbe pāpadhammā gharaṇī kulamātaro
     santesu deyyadhammesu dīpaṃ nākamha attano.  || 394 ||


[page 048]
48                                  Petavatthu
Vv_III,1[=26].10   Pahūtaṃ annapānam pi api ssu avakirīyati
     sammaggate pabbajite na ca kiñ ci adamhase.  || 395 ||
Vv_III,1[=26].11   Akammakāmā alasā sādukāmā mahagghasā
     ālopapiṇḍadātāro pāṭiggahe paribhāsimhase. || 396 ||
Vv_III,1[=26].12   Te gharā tā ca dāsiyo tān'; evābharaṇāni no
     te aññe paricārenti mayaṃ dukkhassa bhāgino.  || 397 ||
Vv_III,1[=26].13  Veṇī vā avaññā honti rathakārī ca dubbhikā
     caṇḍālī kapaṇā honti nhāminī ca punappunaṃ.  || 398 ||
Vv_III,1[=26].14   Yāni yāni nihīnāni kulāni kapaṇāni ca
     tesu tesv eva jāyanti esā maccharino gati.  || 399 ||
Vv_III,1[=26].15   Pubbe ca katakalyāṇā dāyakā vītamaccharā
     saggaṃ te paripūrenti obhāsenti ca Nandanaṃ.  || 400 ||
Vv_III,1[=26].16   Vejayante ca pāsāde ramitvā kāmakāmino
     uccākulesu jāyanti sabhogesu tato cutā.  || 401 ||
Vv_III,1[=26].17   Kūṭāgāre ca pāsāde pallaṅke goṇakatthate
     vījitaṅgā morahatthehi kule jātā yasassino.  || 402 ||
Vv_III,1[=26].18   Aṅkato aṅkaṃ gacchanti mālādhārī alaṅkatā
     dhātiyo upatiṭṭhanti sāyaṃ pātaṃ sukhesino.  || 403 ||
Vv_III,1[=26].19   Na-y-idaṃ akatapuññānaṃ katapuññānam ev'; idaṃ
     asokaṃ Nandanaṃ rammaṃ Tidasānaṃ mahāvanaṃ.  || 404 ||
Vv_III,1[=26].20   Sukhaṃ akatapuññānaṃ idha natthi parattha ca
     sukhañ ca katapuññānaṃ idha c'; eva parattha ca.  || 405 ||
Vv_III,1[=26].21   Tesaṃ sahavyakāmānaṃ kattabbaṃ kusalaṃ bahuṃ
     Katapuññā hi modanti sagge bhogasamaṅgino ti.  || 406 ||
                        Abhijjamānapetavatthu paṭhamaṃ


[page 049]
49                                  Cūḷavagga
27 Sānuvāsipetavatthu
Vv_III,2[=27].1    Kuṇḍināgariyo thero Sānuvāsinivāsiko
     Poṭṭhapādo ti nāmena samaṇo bhāvitindriyo.  || 407 ||
Vv_III,2[=27].2    Tassa mātā pitā bhātā duggatā Yamalokikā
     pāpakammaṃ karitvāna petalokaṃ ito gatā.  || 408 ||
Vv_III,2[=27].3    Te duggatā sūcikaṭṭā kilantā naggino kisā
     uttasantā mahātāsā na dassenti kurūrino. || 409 ||
Vv_III,2[=27].4    Tassa bhātā vitaritvā naggo ekapath'; ekako
     catukuṇḍiko bhavitvāna therassa dassayī tumaṃ.  || 410 ||
Vv_III,2[=27].5    Thero cāmanasī-katvā tuṇhībhūto apakkami
     so ca viññāpayī theraṃ: bhātā petagato ahaṃ.  || 411 ||


[page 050]
50                                  Petavatthu
Vv_III,2[=27].6    Mātā pitā ca te bhante duggatā Yamalokikā
     pāpakammaṃ karitvāna petalokaṃ ito gatā.  || 412 ||
Vv_III,2[=27].7    Te duggatā sūcikaṭṭā kilantā naggino kisā
     uttasantā mahātāsā na dassenti kurūrino. || 413 ||
Vv_III,2[=27].8    Anukampassu kāruṇiko datvā anvādisāhi no
     teva dinnena dānena yāpessanti kurūrino. || 414 ||
Vv_III,2[=27].9    Thero caritvā piṇḍāya bhikkhū aññe ca dvādasa
     ekajjhaṃ sannipatiṃsu bhattavissaggakāraṇā. || 415 ||
Vv_III,2[=27].10   Thero sabbe va te āha: yathāladdhaṃ dadātha me
     saṅghabhattaṃ karissāmi anukampāya ñātinaṃ. || 416 ||
Vv_III,2[=27].11   Niyyātayiṃsu therassa thero saṅghaṃ nimantayi
     datvā anvādisī thero mātu pitu ca bhātuno:
     idaṃ me ñātīnaṃ hotu sukhitā honti ñātayo.  || 417 ||
Vv_III,2[=27].12   Samanantarānuddiṭṭhe bhojanaṃ upapajjatha
     suciṃ paṇītaṃ sampannaṃ anekarasavyañjanaṃ.  || 418 ||
Vv_III,2[=27].13   Tato uddissati bhātā vaṇṇavā balavā sukhī:
     pahūtaṃ bhojanaṃ bhante passa naggāmhase mayaṃ,
     tathā bhante parakkama yathā vatthaṃ labhāmase. || 419 ||
Vv_III,2[=27].14   Thero saṅkārakūṭamhā uccinitvāna nantake
     pilotikaṃ paṭaṃ katvā saṅghe cātuddise adā.  || 420 ||
Vv_III,2[=27].15   Datvā anvādisī thero mātu pitu ca bhātuno:
     idaṃ me ñātīnaṃ hotu sukhitā hontu ñātayo.  || 421 ||
Vv_III,2[=27].16   Samanantarānuddiṭṭhe vatthāni upapajjisuṃ
     tato suvatthavasano therassa dassayī tumaṃ. || 422 ||
Vv_III,2[=27].17   Yāvatā Nandarājassa vijitasmiṃ paṭicchadā
     tato bahutarā bhante vatthān'; acchādanāni no.  || 423 ||
Vv_III,2[=27].18   Koseyyakambalīyāni khomakappāsikāni ca
     vipulā ca mahagghā ca te p'; ākāse 'valambare.  || 424 ||
Vv_III,2[=27].19   Te mayaṃ paridahāma yaṃ yaṃ hi manaso piyaṃ
     tathā bhante parakkama yathā gehaṃ labhāmase.  || 425 ||
Vv_III,2[=27].20   Thero paṇṇakuṭim katvā saṅghe catuddise adā
     datvā anvādisī thero mātu pitu ca bhātuno:
     idaṃ me ñātīnaṃ hotu sukhitā hontu ñātayo.  || 426 ||


[page 051]
51                                  Cūḷavagga
Vv_III,2[=27].21   Samanantarānuddiṭṭhe gharāni upapajjisuṃ
     kūṭāgāranivesanā vibhattā bhāgaso mitā.  || 427 ||
Vv_III,2[=27].22   Na manussesu īdisā yādisā no gharā idha
     api dibbesu yādisā tādisā no gharā idha.  || 428 ||
Vv_III,2[=27].23   Daddallamānā ābhenti samantā caturo disā
     tathā bhante parakkama yathā pānaṃ labhāmase. || 429 ||
Vv_III,2[=27].24   Thero karakaṃ pūretvā saṅghe cātuddise adā
     datvā anvādisī thero mātu pitu ca bhātuno:
     idaṃ me ñātīnaṃ hotu sukhitā hontu ñātayo.  || 430 ||
Vv_III,2[=27].25   Samanantarānuddiṭṭhe pānīyaṃ upapajjatha
     gambhīrā caturassā ca pokkharañño sunimmitā. || 431 ||
Vv_III,2[=27].26   Sītodikā supatitthā sītā appaṭigandhiyā
     padumuppalasañchannā vārikiñjakkhapūritā.  || 432 ||
Vv_III,2[=27].27   Tattha nahātvā pivitvā ca therassa paṭidassayuṃ
     pahūtaṃ panīyaṃ bhante pādā dukkhā phalanti no.  || 433 ||
Vv_III,2[=27].28   Āhiṇḍamānā khañjāma sakkhare kusakaṇṭake
     tathā bhante parakkama yathā yānaṃ labhāmāse.  || 434 ||
Vv_III,2[=27].29   Thero sipāṭikaṃ laddhā saṅghe cātuddise adā
     datvā anvādisī thero mātu pitu ca bhātuno:
     idaṃ me ñātīnaṃ hotu sukhitā hontu ñātayo.  || 435 ||
Vv_III,2[=27].30   Samanantarānuddiṭṭhe petā rathena-m-āgamuṃ
     anukampit'; amha bhaddan te bhatten'; acchādanena ca.  || 436 ||
Vv_III,2[=27].31   Gharena pānadānena yānadānena cūbhayaṃ
     muniṃ kāruṇikaṃ loke bhante vanditum āgatā ti.  || 437 ||
                         Sānuvāsipetavatthu dutiyaṃ


[page 052]
52                                  Petavatthu
[FOOTNOTES]


[page 053]
53                                  Cūḷavagga
28 Rathakārapetavatthu
Vv_III,3[=28].1        Veḷuriyatthambhaṃ ruciraṃ pabhassaraṃ
         vimānam āruyha anekacittaṃ
         tatth'; acchasi devi mahānubhāve
         pathaddhani paṇṇarase va cando. || 438 ||
Vv_III,3[=28].2        Vaṇṇo ca te kanakassa sannibho
         uttattarūpo bhusa dassanīyo
         pallaṅkaseṭṭhe atule nisinnā
         ekā tuvaṃ natthi ca tuyha sāmiko.  || 439 ||
Vv_III,3[=28].3        Imā ca te pokkharañño samantā
         pahūtamalyā bahupuṇḍarīkā
         suvaṇṇacuṇṇehi samantam otthatā
         na tattha paṅko paṇako ca vijjati.  || 440 ||
Vv_III,3[=28].4        Haṃsā c'; ime dassanīyā manoramā
         udakasmiṃ anupariyanti sabbadā
         samayya vaggūpanadanti sabbe
         bindussarā dundubhīnaṃ va ghoso.  || 441 ||
Vv_III,3[=28].5        Daddallamānā yasasā yasassinī
         nāvāya ca tvaṃ avalamba tiṭṭhasi
         āḷārapamhe hasite piyaṃvade
         sabbaṅgakalyāṇi bhusaṃ virocasi.  || 442 ||


[page 054]
54                                  Petavatthu
Vv_III,3[=28].6        Idaṃ vimānaṃ virajaṃ same ṭhitaṃ
         uyyānavantaṃ ratinandivaḍḍhanaṃ
         icchām'; ahaṃ nāri anomadassane
         tayā saha Nandane idha moditun ti.  || 443 ||
Vv_III,3[=28].7        Karohi kammaṃ idha vedanīyaṃ
         cittañ ca te idha nihitaṃ bhavatu
         katvāna kammaṃ idha vedanīyaṃ
         evaṃ mamaṃ lacchasi kāmakāminiṃ.  || 444 ||
Vv_III,3[=28].8        Sādhū ti so tassā paṭissuṇitvā
         akāsi kammaṃ sahavedanīyaṃ
         katvāna kammaṃ tahiṃ vedanīyaṃ
         uppajji māṇavo tassā sahavyatan ti.  || 445 ||
                         Rathakārapetavatthu tatiyaṃ
                              BHĀṆAVĀRAṂ DUTIYAṂ


[page 055]
55                                  Cūḷavagga
29 Bhusapetavatthu
Vv_III,4[=29].1        Bhusāni eko sāliṃ punāparo
         ayañ ca nārī sakamaṃsalohitaṃ
         tuvañ ca gūthaṃ asuciṃ akantikaṃ
         paribhuñjasi kissa ayaṃ vipāko ti.  || 446 ||
Vv_III,4[=29].2    Ayaṃ pure mātaraṃ hiṃsati ayaṃ pana kūṭavāṇijo
     ayaṃ maṃsāni khāditvā musāvadena vañceti. || 447 ||
Vv_III,4[=29].3        Ahaṃ manussesu manussabhūtā
         agārinī sabbakulassa issarā
     santesu pariguyhāmi: mā ca kiñ ci ito adaṃ.  || 448 ||
Vv_III,4[=29].4    Musāvādena chādemi: natthi etaṃ mama gehe
     sace santaṃ niguyhāmi gūtho me hotu bhojanaṃ.  || 449 ||
Vv_III,4[=29].5    Tassa kammassa vipākena musāvādassa cūbhayaṃ
     sugandhasālino bhattaṃ gūthaṃ me parivattati.  || 450 ||
Vv_III,4[=29].6    Avañjhāni ca kammāni na hi kammaṃ vinassati
     duggandhaṃ kimijaṃ mīḷhaṃ bhuñjāmi ca pivāmi cā ti.  || 451 ||
                           Bhusapetavatthu catutthaṃ

30 Kumārapetavatthu
Vv_III,5[=30].1        Accherarūpam sugatassa ñāṇaṃ
         satthā yathā puggalaṃ vyākāsi
         ussannapuññā pi bhavanti h'; eke
         parittapuññā pi bhavanti h'; eke. || 452 ||


[page 056]
56                                  petavatthu
Vv_III,5[=30].2        Ayaṃ kumāro sīvathikāya chaḍḍito
         aṅguṭṭhasnehena yāpeti rattiṃ
         na yakkhabhūtā na siriṃsapā vā
         viheṭhayeyyuṃ katapuññakumāraṃ. || 453 ||
Vv_III,5[=30].3        Sunakhā p'; imassa palihiṃsu pāde
         dhaṅkā sigālā parivattayanti
         gabbhāsayaṃ pakkhigaṇā haranti
         kākā pana akkhimalaṃ haranti.  || 454 ||
Vv_III,5[=30].4        Na-y-imassa rakkhaṃ vidahiṃsu keci
         na osadhaṃ sāsapadhūpanaṃ vā
         nakkhattayogam pi na aggahesuṃ
         na sabbadhaññāni pi ākiriṃsu.  || 455 ||
Vv_III,5[=30].5        Etādisaṃ uttamakicchapattaṃ
         rattābhataṃ sīvathikāya chaḍḍitaṃ
         nonītapiṇḍaṃ va pavedhamānaṃ
         sasaṃsayaṃ jīvitasāvasesaṃ.  || 456 ||
Vv_III,5[=30].6        Tam addasā devamanussapūjito
         disvā va taṃ vyākari bhūripañño:
         ayaṃ kumāro nagarass'; imassa
         aggakuliko bhavissati bhogato ca.  || 457 ||
Vv_III,5[=30].7        Ki 'ssa vataṃ kiṃ pana brahmacariyaṃ
         kissa suciṇṇassa ayaṃ vipāko
         etādisaṃ vyasanaṃ pāpuṇitvā
         taṃ tādisaṃ paccanubhossat'; iddhiṃ.  || 458 ||
Vv_III,5[=30].8        Buddhapamukhassa bhikkhusaṅghassa
         pūjaṃ akāsi janatā uḷāraṃ
         tatr'; assa cittass'; ahu aññathattaṃ
         vācaṃ abhāsi pharusaṃ asabbhaṃ. || 459 ||
Vv_III,5[=30].9        So taṃ vitakkaṃ pavinodayitvā
         pītiṃ pasādaṃ paṭiladdhā pacchā
         tathāgataṃ Jetavane vasantaṃ
         yāguyā upaṭṭhāsi sattarattaṃ.  || 460 ||
Vv_III,5[=30].10       Tassa vataṃ taṃ pana brahmacariyaṃ
         tassa suciṇṇassa ayaṃ vipāko
         etādisaṃ vyasanaṃ pāpuṇitvā
         taṃ tādisaṃ paccanubhossat'; iddhiṃ.  || 461 ||
Vv_III,5[=30].11       Ṭhatvāna so vassasataṃ idh'; eva
         sabbehi kāmehi samaṅgibhūto
         kāyassa bhedā abhisamparāyaṃ
         sahavyataṃ gacchati Vāsavassā ti.  || 462 ||
                          Kumārapetavatthu pañcamaṃ


[page 057]
57                                  Cūḷavagga
31 Seriṇīpetavatthu
Vv_III,6[=31].1    Naggā dubbaṇṇarūpāsi kisā dhamanisanthatā
     upphāsulike kisike kā nu tvaṃ idha tiṭṭhasī ti.  || 463 ||
Vv_III,6[=31].2    Ahaṃ bhadante petī 'mhi duggatā Yamalokikā
     pāpakammaṃ karitvāna petalokam ito gatā.  || 464 ||
Vv_III,6[=31].3    Kin nu kāyena vācāya manasā dukkaṭaṃ kataṃ
     kissa kammavipākena petalokam ito gatā ti.  || 465 ||
Vv_III,6[=31].4    Anāvaṭesu titthesu viciniṃ addhamāsakaṃ
     santesu deyyadhammesu dīpaṃ nākāsim attano.  || 466 ||
Vv_III,6[=31].5    Nadiṃ upemi tasitā rittakā parivattati
     chāyaṃ upemi uṇhesu ātapo parivattati.  || 467 ||
Vv_III,6[=31].6    Aggivaṇṇo ca me vāto dahanto upavāyati
     etañ ca bhante arahāmi aññañ ca pāpakaṃ tato.  || 468 ||


[page 058]
58                                  Petavatthu
Vv_III,6[=31].7    Gantvāna Hatthinipuraṃ vajjesi mayha mātaraṃ
     dhītā ca te mayā diṭṭhā duggatā Yamalokikā,
     pāpakammaṃ karitvāna petalokaṃ ito gatā.  || 469 ||
Vv_III,6[=31].8    Atthi ca me ettha nikkhittaṃ anakkhātañ ca
       taṃ mayā
     cattāri satasahassāni pallaṅkassa ca heṭṭhato.  || 470 ||
Vv_III,6[=31].9    Tato me dānaṃ dadatu tassā ca hotu jīvikā
     dānaṃ datvā ca me mātā dakkhiṇaṃ anvādissatu,
     tadāhaṃ sukhitā hessaṃ sabbakāmasamiddhinī ti.  || 471 ||
Vv_III,6[=31].10   Sādhū ti so paṭissutvā gantvāna Hatthiniṃ puraṃ
                            -- avoca tassā mātaraṃ:
     dhītā ca te mayā diṭṭhā duggatā Yamalokikā
     pāpakammaṃ paritvāna petalokaṃ ito gatā.  || 472 ||
Vv_III,6[=31].11   Sā maṃ tattha samādapesi gantvāna Hatthiniṃ puraṃ
                            -- vajjesi mayha mātaraṃ:
     dhītā ca te mayā diṭṭhā duggatā Yamalokikā
     pāpakammaṃ karitvāna petalokaṃ ito gatā.  || 473 ||
Vv_III,6[=31].12   Atthi ca me ettha nikkhittaṃ anakkhātañ ca taṃ mayā
     cattārī satasahassāni pallaṅkassa ca heṭṭhato.  || 474 ||
Vv_III,6[=31].13   Tato me dānaṃ dadatu tassā ca hotu jīvikā
     dānaṃ datvā ca me mātā dakkhiṇaṃ anvādissatu,
     tadāhaṃ sukhitā hessaṃ sabbakāmasamiddhinī ti.  || 475 ||
Vv_III,6[=31].14   Tato hi sā dānam adā tassā ca dakkhiṇam ādisi
     petī ca sukhitā āsi sarīraṃ cārudassanan ti.  || 476 ||
                           Seriṇīpetavatthu chaṭṭhaṃ


[page 059]
59                                  Cūḷavagga
32 Migaluddapetavatthu
Vv_III,7[=32].1    Naranāripurakkhato yuvā rajanīyehi kāmaguṇehi sobhasi
     divasaṃ anubhosi kāraṇaṃ kim akāsi purimāya jātiyā ti.  || 477 ||
Vv_III,7[=32].2    Ahaṃ Rājagahe ramme ramaṇīye Giribbaje
     migaluddo pure āsiṃ lohitapāṇi dāruṇo.  || 478 ||
Vv_III,7[=32].3    Avirodhakaresu pāṇisu puthusattesu paduṭṭhamānaso
     vicariṃ atidāruṇo sadā parahiṃsāya rato asaññato. || 479 ||
Vv_III,7[=32].4    Tassa me sahāyo suhadayo saddho āsi upāsako
     so ca maṃ anukampanto nivāresi punappunaṃ:  || 480 ||
Vv_III,7[=32].5    Mākāsi pāpakaṃ kammaṃ mā tāta duggatiṃ agā
     sace icchasi pecca sukhaṃ virama pāṇavadhā
asaṃyamā. || 481 ||
Vv_III,7[=32].6        Tassāhaṃ vacanaṃ sutvā
         sukhakāmassa hitānukampino
         nākāsiṃ sakalānusāsaniṃ
         cirapāpābhirato abuddhimā.  || 482 ||
Vv_III,7[=32].7        So maṃ puna bhūrisumedhaso
         anukampāya saṃyame nivesayi:
         sace divā hanasi pāṇino
         atha te rattiṃ bhavatu saññamo. || 483 ||


[page 060]
60                                  Petavatthu
Vv_III,7[=32].8        Svāhaṃ divā hanitva pānino
         virato rattim ahosi saññato
     rattāhaṃ paricāremi divā khajjāmi duggato.  || 484 ||
Vv_III,7[=32].9    Tassa kammassa kusalassa anubhomi rattiṃ amānusiṃ
     divā paṭihatā va kukkurā upadhāvanti samantā khādituṃ.  || 485 ||
Vv_III,7[=32].10       Ye ca te satatānuyogino
         dhuvaṃ payuttā sugatassa sāsane
         maññāmi te amatam eva kevalaṃ
         adhigacchanti padaṃ asaṅkhatan ti.  || 486 ||
                         Migaluddapetavatthu sattamaṃ

33 Dutiyamigaluddapetavatthu
Vv_III,8[=33].1    Kūṭāgāre ca pāsāde pallaṅke goṇakatthate
     pañcaṅgikena turiyena ramasi suppavādite.  || 487 ||
Vv_III,8[=33].2    Tato ratyā vyavasāne suriyuggamanaṃ pati
     apaviddho susānasmiṃ bahudukkhaṃ nigacchasi.  || 488 ||


[page 061]
61                                  Cūḷavagga
Vv_III,8[=33].3    Kin nu kāyena vācāya manasā dukkaṭaṃ kataṃ
     kissa kammavipākena idaṃ dukkhaṃ nigacchasī ti.  || 489 ||
Vv_III,8[=33].4    Ahaṃ Rājagahe ramme ramaṇīye Giribbaje
     migaluddo pure āsiṃ luddo c'; āsiṃ asaññato. || 490 ||
Vv_III,8[=33].5    Tassa me sahāyo suhadayo saddho āsi upāsako
     tassa kulūpago bhikkhu āsi Gotamasāvako,
     so pi maṃ anukampanto nivāresi punappunaṃ:  || 491 ||
Vv_III,8[=33].6    Mākāsi pāpakaṃ kammaṃ mā tāta duggatiṃ agā
     sace icchasi pecca sukhaṃ virama pāṇavadhā asaṃyamā. || 492 ||
Vv_III,8[=33].7        Tassāhaṃ vacanaṃ sutvā
            sukhakāmassa hitānukampino
         nākāsiṃ sakalānusāsaniṃ
            cirapāpābhirato abuddhimā.  || 493 ||
Vv_III,8[=33].8        So maṃ puna bhūrisumedhaso
            anukampāya saṃyame nivesayi
         sace divā hanasi pāṇino
           atha te rattiṃ bhavatu saṃyamo. || 494 ||
Vv_III,8[=33].9        Svāhaṃ divā hanitva pāṇino
            virato rattim ahosi saññato
     rattāhaṃ paricāremi divā khajjāmi duggato.  || 495 ||
Vv_III,8[=33].10   Tassa kammassa kusalassa anubhomi rattiṃ amānusiṃ
     divā paṭihatā va kukkurā upadhāvanti samantā khādituṃ.  || 496 ||
Vv_III,8[=33].11       Ye ca te satatānuyogino
            dhuvaṃ payuttā sugatassa sāsane
         maññāmi te amatam eva kevalaṃ
            adhigacchanti padaṃ asaṅkhatan ti.  || 497 ||
                     Dutiyamigaluddakapetavatthu aṭṭhamaṃ


[page 062]
62                                  Petavatthu
34 Kūṭavinicchayikapetavatthu
Vv_III,9[=34].1    Mālī kirīṭī kāyūrī gattā te candanussadā
     pasannamukhavaṇṇo 'si suriyavaṇṇo va sobhasi.  || 498 ||
Vv_III,9[=34].2    Amānusā pārisajjā ye te 'me paricārakā
     dasa kaññāsahassāni yā te 'mā paricārikā,
     tā kambukāyūradharā kañcanāveḷabhūsitā. || 499 ||
Vv_III,9[=34].3    Mahānubhāvo 'si tuvaṃ lomahaṃsanarūpavā,
     piṭṭhimaṃsāni attano sāmaṃ ukkacca khādasi.  || 500 ||
Vv_III,9[=34].4    Kin nu kāyena vācāya manasā dukkaṭaṃ kataṃ kissa kammavipākena
     piṭṭhimaṃsāni attano sāmaṃ ukkacca khādasi.  || 501 ||
Vv_III,9[=34].5    Attano 'haṃ anatthāya jīvaloke acārisaṃ
     pesuññamusāvādena nikativañcanāya ca.  || 502 ||
Vv_III,9[=34].6    Tatthāhaṃ parisaṃ gantvā saccakāle upaṭṭhite
     atthaṃ dhammaṃ niraṃkatvā adhammaṃ anuvattisaṃ. || 503 ||
Vv_III,9[=34].7    Evaṃ so khādat'; attānaṃ yo hoti piṭṭhimaṃsiko
     yathāhaṃ ajja khādāmi piṭṭhimaṃsāni attano.  || 504 ||
Vv_III,9[=34].8        Ta-y-idaṃ tayā Nārada sāmaṃ diṭṭhaṃ
         anukampakā ye kusalā vadeyyuṃ
         mā pesuṇaṃ mā ca musā abhāṇi
         mā kho 'si piṭṭhimaṃsiko tuvan ti. || 505 ||
                     Kūṭavinicchayika-petavatthu navamaṃ


[page 063]
63                                  Cūḷavagga
35 Dhātuvivaṇṇakapetavatthu
Vv_III,10[=35].1    Antalikkhasmiṃ tiṭṭhanto duggandho pūti vāyasi
         mukhañ ca te kimayo pūtigandhaṃ
         khādanti, kiṃ kammam akāsi pubbe.  || 506 ||
Vv_III,10[=35].2    Tato satthaṃ gahetvāna okkantanti punappunaṃ
     khārena paripphositvā okkantanti punappunaṃ.  || 507 ||
Vv_III,10[=35].3    Kin nu kāyena vācāya manasā dukkaṭaṃ kataṃ
     kissa kammavipākena idaṃ dukkhaṃ nigacchasi.  || 508 ||
Vv_III,10[=35].4    Ahaṃ Rājagahe ramme ramaṇīye Giribbaje
     issaro dhanadhaññassa supahūtassa mārisa.  || 509 ||
Vv_III,10[=35].5    Tassāyaṃ me bhariyā ca dhītā ca suṇisā ca me
     tā mālam uppalañ cāpi paccagghañ ca vilepanaṃ
     thūpaṃ harantiyo vāresiṃ taṃ pāpaṃ pakataṃ mayā.  || 510 ||
Vv_III,10[=35].6    Chaḷāsītisahassāni mayaṃ paccattavedanā
     thūpapūjaṃ vivaṇṇetvā paccāma niraye bhusaṃ.  || 511 ||
Vv_III,10[=35].7    Ye ca kho thūpapūjāya vattante arahato mahe
     ādīnavaṃ pakāsenti, vivecayetha ne tato.  || 512 ||
Vv_III,10[=35].8    Imā ca passa āyantiyo māladhārī alaṅkatā
     mālāvipākaṃ anubhontiyo samiddhā tā yasassiniyo.  || 513 ||
Vv_III,10[=35].9    Tañ ca disvāna accheraṃ abbhutaṃ lomahaṃsanaṃ
     namo karonti sappañña vandanti taṃ mahāmuniṃ.  || 514 ||


[page 064]
64                                  Petavatthu
Vv_III,10[=35].10   So hi nūna ito gantvā yoniṃ laddhāna mānusiṃ
     thūpapūjaṃ karissāmi appamatto punappunan ti.  || 515 ||
                       Dhātuvivaṇṇakapetavatthu dasamaṃ
     Tass'; uddānaṃ:
     Abhijjamāno Kuṇḍiyo rathakārī bhusena ca
     kumāro gaṇikā c'; eva dve luddā piṭṭh'; apūjayo;
        vaggo tena pavaccatī ti.
                               CŪḶAVAGGO TATIYO.


[page 065]
                                     65
                                 IV MAHĀVAGGA
36 Ambasakkharapetavatthu
Vv_IV,1[=36].1        Vesāli nāma nagar'; atthi Vajjinaṃ
         tattha ahu Licchavi Ambasakkharo
         disvāna petaṃ nagarassa bāhiraṃ
         tatth'; eva pucchittha taṃ kāraṇatthiko.  || 516 ||
Vv_IV,1[=36].2        Seyyā nisajjā na-y-imassa atthi
         abhikkamo natthi paṭikkamo vā
         asitapītakhāyitavatthabhogā
         paricāraṇā sā pi imassa natthi.  || 517 ||
Vv_IV,1[=36].3        Ye ñātakā diṭṭhasutā suhajjā
         anukampakā yassa ahesuṃ pubbe
         daṭṭhum pi te dāni na taṃ labhanti
         virādhitatto hi janena tena.  || 518 ||
Vv_IV,1[=36].4        Na oggatattassa bhavanti mittā
         jahanti mittā vikalaṃ viditvā
         atthañ ca disvā parivārayanti
         bahū ca mittā uggatattassa honti.  || 519 ||
Vv_IV,1[=36].5        Nihīnatto sabbabhogehi kiccho
         sammakkhito samparibhinnagatto
         ussāvabindū va palimpamāno
         ajja suve jīvitassūparodho. || 520 ||
Vv_IV,1[=36].6        Etādisaṃ uttamakicchapattaṃ
         uttāsitaṃ pucimandassa sūle
         atha tvaṃ kena vaṇṇena vadesi yakkha
         jīva bho jīvitam eva seyyo ti.  || 521 ||


[page 066]
66                                  Petavatthu
Vv_IV,1[=36].7        Sālohito esa ahosi mayhaṃ
         ahaṃ sarāmi purimāya jātiyā
         disvā ca me kāruññam ahosi rāja
         mā pāpadhammo nirayaṃ patāyaṃ.  || 522 ||
Vv_IV,1[=36].8       Ito cuto Licchavi esa poso
         sattussadaṃ nirayaṃ ghorarūpaṃ
         uppajjati dukkaṭakammakārī
         mahābhitāpaṃ kaṭukaṃ bhayānakaṃ.  || 523 ||
Vv_IV,1[=36].9        Anekabhāgena guṇena seyyo
         ayam eva sūlo nirayena tena
         mā ekantadukkhaṃ kaṭukaṃ bhayānakaṃ
         ekantatippaṃ nirayaṃ patāyaṃ. || 524 ||
Vv_IV,1[=36].10       Idañ ca sutvā vacanaṃ mam'; eso
         dukkhūpanīto vijaheyya pāṇaṃ
         tasmā ahaṃ santike na bhaṇāmi
         mā m'; ekato jīvitassūparodho ti.  || 525 ||
Vv_IV,1[=36].11       Aññāto eso purisassa attho
         aññam pi icchāmase pucchituṃ tuvaṃ
         okāsakammaṃ sace no karosi
         pucchāmi taṃ na ca no kujjhitabbaṃ.  || 526 ||
Vv_IV,1[=36].12       Addhā paṭiñña me tadā ahu
         nācikkhanā appasannassa hoti
         akāmā saddheyyavaco ti katvā
         pucchassu maṃ kāmaṃ yathā visayhan ti.  || 527 ||
Vv_IV,1[=36].13       Yaṃ kiñcāhaṃ cakkhunā passissāmi
         sabbam pi tāhaṃ abhisaddaheyyaṃ
         disvāna taṃ no pi ce saddaheyyaṃ
         kareyyāsi me yakkha niyassakamman ti.  || 528 ||
Vv_IV,1[=36].14       Saccappaṭiññā tava m'; esā hotu
         sutvāna dhammaṃ labhassu pasādaṃ
         aññatthiko no ca paduṭṭhacitto
         yan te sutaṃ asutaṃ cāpi dhammaṃ
         sabbaṃ akkhissaṃ yathā pajānaṃ:  || 529 ||
Vv_IV,1[=36].15       Setena assena alaṅkatena
         upayāsi sūlāvutakassa santike
         yānam idaṃ abbhutaṃ dassaneyyaṃ
         kiss'; etaṃ kammassa ayaṃ vipāko.  || 530 ||


[page 067]
67                                  Mahāvagga
Vv_IV,1[=36].16       Vesāliyā tassa nagarassa majjhe
         cikkhallamagge narakaṃ ahosi
         gosīsaṃ ekāhaṃ pasannacitto
         setaṃ gahetvāna narakasmiṃ nikkhipiṃ. || 531 ||
Vv_IV,1[=36].17       Etasmiṃ pādāni patiṭṭhapetvā
         mayañ ca aññe ca atikkamimha
         yānam idaṃ abbhutaṃ dassaneyyaṃ
         tass'; eva kammassa ayaṃ vipāko ti.  || 532 ||
Vv_IV,1[=36].18       Vaṇṇo ca te sabbadisā pabhāsati
         gandho ca te sabbadisā pavāyati
         yakkhiddhipatto 'si mahānubhāvo
         naggo cāsi kissa ayaṃ vipāko.  || 533 ||
Vv_IV,1[=36].19       Akkodhano niccapasannacitto
         saṇhāhi vācāhi janaṃ lapemi
         tass'; eva kammassa ayaṃ vipāko
         dibbo ca me vaṇṇo satataṃ pabhāsati.  || 534 ||
Vv_IV,1[=36].20       Yasañ ca kittiñ ca dhamme ṭhitānaṃ
         disvāna mantemi pasannacitto
         tass'; eva kammassa ayaṃ vipāko
         dibbo me gandho satataṃ pavāyati.  || 535 ||
Vv_IV,1[=36].21       Sahāyānaṃ titthasmiṃ nahāyantānaṃ
         thale gahetvā nidahissa dussaṃ
         khiḍḍatthiko no ca paduṭṭhacitto
         ten'; amhi naggo kasirā ca vutti. || 536 ||
Vv_IV,1[=36].22       Yo kīḷamāno pakaroti pāpaṃ
         tass'; īdisaṃ kammavipākam āhu
         akīḷamāno pana yo karoti
         kiṃ tassa kammassa vipākam āhu.  || 537 ||
Vv_IV,1[=36].23       Ye duṭṭhasaṅkappamanā manussā
         kāyena vācāya ca saṅkiliṭṭhā
         kāyassa bhedā abhisamparāyaṃ
         asaṃsayaṃ te nirayaṃ upenti.  || 538 ||
Vv_IV,1[=36].24       Apare pana sugatiṃ āsamānā
         dāne ratā saṅgahitattabhāvā
         kāyassa bhedā abhisamparāyaṃ
         asaṃsayaṃ te sugatiṃ upenti.  || 539 ||
Vv_IV,1[=36].25       Taṃ kin ti jāneyyam ahaṃ avecca
         kalyāṇapāpassa ayaṃ vipāko
         kiṃ vāhaṃ disvā abhisaddaheyyaṃ
         ko vā pi maṃ saddahāpeyya etaṃ.  || 540 ||


[page 068]
68                                  Petavatthu
Vv_IV,1[=36].26       Disvā ca sutvā abhisaddahassu
         kalyāṇapāpassa ayaṃ vipāko
         kalyāṇapāpe ubhaye asante
         siyā nu sattā sugatā duggatā vā.  || 541 ||
Vv_IV,1[=36].27       No c'; ettha kammāni kareyyuṃ maccā
         kalyāṇapāpāni manussaloke
         tasmā hi sattā sugatā duggatā vā
         hīnā paṇītā ca manussaloke.  || 542 ||
Vv_IV,1[=36].28       Yasmā ca kammāni karonti maccā
         kalyāṇapāpāni manussaloke
         tasmā hi sattā sugatā duggatā vā
         hīnā paṇītā ca manussaloke.  || 543 ||
Vv_IV,1[=36].29       Dvay'; ajja kammānaṃ vipākam āhu
         sukhassa dukkhassa ca vedanīyaṃ
         tā devatāyo paricārayanti
         paccanti bālā dvyataṃ apassino.  || 544 ||
Vv_IV,1[=36].30       Na m'; atthi kammāni sayaṃ katāni
         datvā pi me natthi so ādiseyya
         acchādanaṃ sayanam ath'; annapānaṃ
         ten'; amhi naggo kasirā ca vutti. || 545 ||
Vv_IV,1[=36].31       Siyā nu kho kāraṇaṃ kiñci yakkha
         acchādanaṃ yena tuvaṃ labhetha
         ācikkha me taṃ yad atthi hetu
         saddhāyitaṃ hetuvaco suṇoma. || 546 ||
Vv_IV,1[=36].32       Kappitako nāma idh'; atthi bhikkhu
         jhāyī susīlo arahā vimutto
         guttindriyo saṃvutapātimokkho
         sītibhūto uttamadiṭṭhipatto.  || 547 ||
Vv_IV,1[=36].33       Sakhilo vadaññū suvaco sumukho
         svāgamo suppaṭimuttako ca
         puññassa khettaṃ araṇavihārī
         devamanussānañ ca dakkhiṇeyyo.  || 548 ||
Vv_IV,1[=36].34       Santo vidhūmo anīgho nirāso
         mutto visallo amamo avaṅko
         nirūpadhī sabbapapañcakhīṇo
         tisso vijjā anuppatto jutīmā. || 549 ||
Vv_IV,1[=36].35       Appaññāto disvā pi na sujāno
         munī ti naṃ Vajjisu voharanti
         jānanti taṃ yakkhabhūtā anejaṃ
         kalyāṇadhammaṃ vicarantaṃ loke.  || 550 ||


[page 069]
69                                  Mahāvagga
Vv_IV,1[=36].36       Tassa tuvaṃ ekaṃ yugaṃ duve vā
         mam'; uddisitvāna sace dadetha
         paṭiggahītāni ca tāni assu
         mamañ ca passetha sannaddhadussaṃ.  || 551 ||
Vv_IV,1[=36].37       Kasmiṃ padese samaṇaṃ vasantaṃ
         gantvāna passemu mayaṃ idāni
         sa-m-ajja kaṅkhaṃ vicikicchitañ ca
         diṭṭhivisūkāni vinodaye me. || 552 ||
Vv_IV,1[=36].38       Eso nisinno Kapinaccanāyaṃ
         parivārito devatāhi bahūhi
         dhammiṃ kathaṃ bhāsati saccanāmo
         sakasmim ācerake appamatto.  || 553 ||
Vv_IV,1[=36].39       Tathāhaṃ kassāmi gantvā idāni
         acchādayissaṃ samaṇaṃ yugena
         paṭiggahītāni ca tāni assu
         tuvañ ca passemu sannaddhadussaṃ.  || 554 ||
Vv_IV,1[=36].40       Mā akkhaṇe pabbajitaṃ upāgami
         sādhu vo Licchavi n'; esa dhammo
         tato ca kāle upasaṅkamitvā
         tatth'; eva passāhi raho nisinnaṃ.  || 555 ||
Vv_IV,1[=36].41       Tathā ti vatvā agamāsi tattha
         parivārito dāsagaṇena Licchavi
         so taṃ nagaraṃ upasaṅkamitvā
         vāsūpagacchittha sake nivesane.  || 556 ||
Vv_IV,1[=36].42       Tato ca kāle gihikiccāni katvā
         nahātvā pivitvā ca khaṇaṃ labhitvā
         viceyya peḷāto ca yugāni aṭṭha
         gāhāpayī dāsagaṇena Licchavi.  || 557 ||
Vv_IV,1[=36].43       So taṃ padesaṃ upasaṅkamitvā
         tam addasā samaṇaṃ santacittaṃ
         paṭikkantaṃ gocarato nivattaṃ
         sītibhūtaṃ rukkhamūle nisinnaṃ.  || 558 ||
Vv_IV,1[=36].44       Tam enaṃ avoca upasaṅkamitvā
         appābādhaṃ phāsuvihārañ ca pucchi
         Vesāliyaṃ Licchavi 'haṃ bhadante
         jānanti maṃ Licchavi Ambasakkharo.  || 559 ||
Vv_IV,1[=36].45       Imāni me aṭṭha yugā subhāni
         paṭigaṇha bhante padadāmi tuyhaṃ
         ten'; eva atthena idhāgato 'smi
         yathā ahaṃ attamano bhaveyyaṃ.  || 560 ||


[page 070]
70                                  Petavatthu
Vv_IV,1[=36].46       Dūrato va samaṇā brāhmaṇā ca
         nivesanaṃ te parivajjayanti
         pattāni bhijjanti ca te nivesane
         saṅghāṭiyo cāpi vidālayanti. || 561 ||
Vv_IV,1[=36].47       Athāpare pādakuṭhārikāhi
         avaṃsirā samaṇā pātayanti
         etādisaṃ pabbajitā-vihesaṃ
         tayā kataṃ samaṇā pāpuṇanti  || 562 ||
Vv_IV,1[=36].48       Tiṇena telam pi na tvaṃ adāsi
         mūḷhassa maggam pi na pāvadāsi
         andhassa daṇḍaṃ sayam ādiyāsi
         etādiso kadariyo asaṃvuto,
         atha tvaṃ kena vaṇṇena kim eva disvā
         amhehi saha saṃvibhāgaṃ karosi.  || 563 ||
Vv_IV,1[=36].49       Paccemi bhante yaṃ tvaṃ vadesi
         vihesayiṃ samaṇabrāhmaṇe ca
         khiḍḍatthiko no ca paduṭṭhacitto
         etam pi me dukkaṭam eva bhante.  || 564 ||
Vv_IV,1[=36].50       Khiḍḍāya yakkho pasavitva pāpaṃ
         vedeti dukkhaṃ asamattabhogī
         daharo yuvā nagganiyassa bhāgī
         kiṃ su tato dukkhatar'; assa hoti.  || 565 ||
Vv_IV,1[=36].51       Taṃ disvā saṃvegam alatthaṃ bhante
         tappaccayā tāhaṃ dadāmi dānaṃ
         paṭigaṇha bhante vatthayugāni aṭṭha
         yakkhass'; imā gacchantu dakkhiṇāyo.  || 566 ||
Vv_IV,1[=36].52       Addhā hi dānaṃ bahudhā pasatthaṃ
         dadato ca te akkhayadhammam atthu
         paṭigaṇhāmi te vatthayugāni aṭṭha
         yakkhass'; imā gacchantu dakkhiṇāyo.  || 567 ||
Vv_IV,1[=36].53       Tato hi so ācamayitva Licchavi
         therassa datvāna yugāni aṭṭha
         paṭiggahītāni ca tāni c'; assu
         yakkhañ ca passetha sannaddhadussaṃ.  || 568 ||
Vv_IV,1[=36].54       Tam addasā candanasāralittaṃ
         ājaññam ārūḷham uḷāravaṇṇaṃ
         alaṅkataṃ sādhunivatthadussaṃ
         parivāritaṃ yakkhamahiddhipattaṃ.  || 569 ||


[page 071]
71                                  Mahāvagga
Vv_IV,1[=36].55       So taṃ disvā attamano udaggo
         pahaṭṭhacitto ca subhaggarūpo
         kammañ ca disvāna mahāvipākaṃ
         sandiṭṭhikaṃ cakkhunā sacchikatvā.  || 570 ||
Vv_IV,1[=36].56       Tam enaṃ avoca upasaṅkamitvā:
         dassāmi dānaṃ samaṇabrāhmaṇānaṃ
         na cāpi me kiñ ci adeyyam atthi
         tuvañ ca me yakkha bahūpakāro.  || 571 ||
Vv_IV,1[=36].57       Tuvañ ca me Licchavi ekadesaṃ
         adāsi dānāni amogham etaṃ
         svāhaṃ karissāmi tayā va sakkhiṃ
         amānuso mānusakena saddhiṃ.  || 572 ||
Vv_IV,1[=36].58       Gatī ca bandhū ca parāyaṇañ ca
         mitto mamāsi atha devatā si
         yācām'; ahaṃ pañjaliko bhavitvā
         icchāmi taṃ yakkha punāpi daṭṭhuṃ.  || 573 ||
Vv_IV,1[=36].59       Sace tuvaṃ assaddho bhavissasi
         kadariyarūpo vippaṭipannacitto
         ten'; eva maṃ na lacchasi dassanāya
         disvā ca taṃ nāpi ca ālapissaṃ.  || 574 ||
Vv_IV,1[=36].60       Sace tvaṃ bhavissasi dhammagāravo
         dāne rato saṅgahitattabhāvo
         opānabhūto samaṇabrāhmaṇānaṃ
         evaṃ mamaṃ lacchasi dassanāya.  || 575 ||
Vv_IV,1[=36].61       Disvā ca taṃ ālapissaṃ bhadante
         imañ ca sūlato lahuṃ pamuñca
         yatonidānaṃ akariṃha sakkhiṃ
         maññāmi sūlāvutakassa kāraṇā.  || 576 ||
Vv_IV,1[=36].62       Te {aññamaññaṃ} akarimha sakkhiṃ
         ayañ ca sūlāvuto lahuṃ pamutto
         sakkacca dhammāni samācaranto
         mucceyya so nirayā ca tamhā.  || 577 ||
Vv_IV,1[=36].63       Kammaṃ siyā aññatra vedanīyaṃ
         Kappitakañ ca upasaṅkamitvā
         ten'; eva saha samvibhajitva kāle
         sayam mukhen'; upanisajja puccha.  || 578 ||
Vv_IV,1[=36].64       So te akkhissati etam atthaṃ
         tam eva bhikkhuṃ upasaṅkamitvā
         pucchassu aññatthiko no ca paduṭṭhacitto;
         so te sutaṃ asutañ cāpi dhammaṃ


[page 072]
72                                  Petavatthu
         sabbam pi akkhissati yathā pajānaṃ:
         suto ca dhammaṃ sugatiṃ akkhissa. || 579 ||
Vv_IV,1[=36].65       So tattha rahassaṃ samullapitvā
         sakkhiṃ karitvāna amānusena
         pakkāmi so Licchavīnaṃ sakāsaṃ
         ath'; abravī parisaṃ sannisinnaṃ:  || 580 ||
Vv_IV,1[=36].66       Suṇantu bhonto mama ekavākyaṃ
         varaṃ varissaṃ labhissāmi atthaṃ
         sūlāvuto puriso luddakammo
         paṇītadaṇḍo anusattarūpo. || 581 ||
Vv_IV,1[=36].67       Ettāvatā vīsatirattimattā
         yato āvuto n'; eva jīvati na mato
         tāhaṃ mocayissāmi dāni
         yathāmati anujānātu saṅgho.  || 582 ||
Vv_IV,1[=36].68       Etañ ca aññañ ca lahuṃ pamuñca
         ko taṃ vadetha tathā karontaṃ
         yathā pajānāsi tathā karohi
         yathāmati anujānāti saṅgho.  || 583 ||
Vv_IV,1[=36].69      So taṃ padesaṃ upasaṅkamitvā
         sūlāvutaṃ mocayi khippam eva,
         mā bhāyi sammā ti ca taṃ avoca
         tikicchakānañ ca upaṭṭhapesi.  || 584 ||
Vv_IV,1[=36].70       Kappitakañ ca upasaṅkamitvā
         ten'; eva saha saṃvibhajitva kāle
         sayam mukhen'; upanisajja Licchavi
         tath'; eva pucchittha naṃ kāraṇatthiko.  || 585 ||
Vv_IV,1[=36].71       Sūlāvuto puriso luddakammo
         paṇītadaṇḍo anusattarūpo
         ettāvatā vīsatirattimattā
         yato āvuto n'; eva jīvati na mato,  || 586 ||
Vv_IV,1[=36].72       So mocito gantvā mayā idāni
         etassa yakkhassa vaco hi bhante
         siyā nu kho kāraṇaṃ kiñcid eva
         yena so nirayaṃ no vajeyya.  || 587 ||
Vv_IV,1[=36].73       Ācikkha bhante yadi atthi hetu
         saddhāyitaṃ hetuvaco suṇoma
         na tesaṃ kammānaṃ vināsam atthi
         avedayitvā idha vyantibhāvo.  || 588 ||


[page 073]
73                                  Mahāvagga
Vv_IV,1[=36].74       Sace sa dhammāni samācareyya
         sakkacca rattindivam appamatto
         mucceyya so nirayā ca tamhā
         kammaṃ siyā aññatra vedanīyaṃ.  || 589 ||
Vv_IV,1[=36].75       Aññāto eso purisassa attho
         mamaṃ pi dāni anukampa bhante
         anusāsa maṃ ovada bhūripañña
         yathā ahaṃ no nirayaṃ vajeyyaṃ.  || 590 ||
Vv_IV,1[=36].76       Ajj'; eva buddhaṃ saraṇaṃ upehi
         dhammañ ca saṅghañ ca pasannacitto
         tath'; eva sikkhāya padāni pañca
         akhaṇḍaphullāni samādiyassu. || 591 ||
Vv_IV,1[=36].77       Pāṇātipātā viramassu khippaṃ
         loke adinnaṃ parivajjayassu
         amajjapo mā ca musā abhāṇi
         sakena dārena ca hohi tuṭṭho;
         imañ ca ariyaṃ aṭṭhaṅgavaren'; upetaṃ
         samādiyāhi kusalaṃ sukhudrayaṃ. || 592 ||
Vv_IV,1[=36].78   Cīvaraṃ piṇḍapātañ ca paccayaṃ sayanāsanaṃ
     annaṃ pānaṃ khādanīyaṃ vatthasenāsanāni ca
     dadāhi ujubhūtesu vippasannena cetasā. || 593 ||
Vv_IV,1[=36].79   Bhikkhū ca sīlasampanne vītarāge bahussute
     tappehi annapānena sadā puññaṃ pavaḍḍhati.  || 594 ||
Vv_IV,1[=36].80       Evañ ca dhammāni samācaranto
         sakkacca rattindivam appamatto
         mucceyya so tvaṃ nirayā ca tamhā
         kammaṃ siyā aññatra vedanīyaṃ.  || 595 ||
Vv_IV,1[=36].81       Ajj'; eva buddhaṃ saraṇaṃ upemi
         dhammañ ca saṅghañ ca pasannacitto
         tath'; eva sikkhāya padāni pañca
         akhaṇḍaphullāni samādiyāmi. || 596 ||
Vv_IV,1[=36].82       Pāṇātipātā viramāmi khippaṃ
         loke adinnaṃ parivajjayāmi
         amajjapo no ca musā bhaṇāmi
         sakena dārena ca homi tuṭṭho
         imañ ca ariyaṃ aṭṭhaṅgavaren'; upetaṃ
         samādiyāmi kusalaṃ sukhudrayaṃ. || 597 ||
Vv_IV,1[=36].83   Cīvaraṃ piṇḍapātañ ca paccayaṃ sayanāsanaṃ
     annaṃ pānaṃ khādanīyaṃ vatthasenāsanāni ca,  || 598 ||


[page 074]
74                                  Petavatthu
Vv_IV,1[=36].84   Bhikkhū ca sīlasampanne vītarāge bahussute
     dadāmi na vikappāmi buddhānaṃ sāsane rato.  || 599 ||
Vv_IV,1[=36].85       Etādiso Licchavi Ambasakkharo
         Vesāliyaṃ aññataro upāsako
         saddho mudū kārakaro ca bhikkhu-
         saṅghañ ca sakkacca tadā upaṭṭhahi.  || 600 ||
Vv_IV,1[=36].86       Sūlāvuto ca arogo hutvā
         serī sukhī pabbajjaṃ upāgami
         bhikkhuñ ca āgamma Kappitakuttamaṃ
         ubho pi sāmaññaphalāni ajjhaguṃ.  || 601 ||
Vv_IV,1[=36].87       Etādisā sappurisāna sevanā
         mahapphalā hoti sataṃ vijānataṃ
         sūlāvuto aggaphalaṃ aphassayi
         phalaṃ kaniṭṭhaṃ pana Ambasakkharo ti.  || 602 ||
                        Ambasakkharapetavatthu paṭhamaṃ


[page 075]
75                                  Mahāvagga
[FOOTNOTES]


[page 076]
76                                  Petavatthu
[FOOTNOTES]


[page 077]
77                                  Mahāvagga
[FOOTNOTES]


[page 078]
78                                  Petavatthu
[FOOTNOTES]


[page 079]
79                                  Mahāvagga
37 Serissakapetavatthu
Vv_IV,2[=37].1-54 See Vimānavatthu No..  || 603-656 ||
                     Serissakapetavatthu dutiyaṃ
                         BHĀṆAVĀRAṂ TATIYAṂ
38 Nandakapetavetthu
Vv_IV,3[=38].1    Rājā Piṅgalako nāma Suraṭṭhānaṃ adhipati ahu
     Moriyānaṃ upaṭṭhānaṃ gantvā Suraṭṭhaṃ punarāgamā.  || 657 ||
Vv_IV,3[=38].2    Uṇhe majjhantike kāle rājā vaṅkaṃ upāgami
     addasa maggaṃ ramaṇīyaṃ petānaṃ vaṇṇanāpathaṃ. || 658 ||
Vv_IV,3[=38].3    Sārathiṃ āmantayī rājā:
     ayaṃ maggo ramaṇīyo khemo sovatthiko sivo
     iminā sārathi yāhi Suraṭṭhānaṃ santike ito.  || 659 ||
Vv_IV,3[=38].4    Tena pāyāsi Soraṭṭho senāya caturaṅginiyā
     ubbiggarūpo puriso Soraṭṭhaṃ etad abravi: || 660 ||
Vv_IV,3[=38].5    Kummaggaṃ paṭipann'; amhā bhiṃsanaṃ lomahaṃsanaṃ
     purato dissati maggo pacchato co na dissati.  || 661 ||
Vv_IV,3[=38].6    Kummaggaṃ paṭipann'; amhā Yamapurisāna santike
     amānuso vāyati gandho ghoso sūyati dāruṇo.  || 662 ||
Vv_IV,3[=38].7    Saṃviggo rājā Soraṭṭho sārathiṃ etad abravi:
     kummaggaṃ paṭipann'; amhā bhiṃsanaṃ lomahaṃsanaṃ
     purato dissati maggo pacchato ca na dissati.  || 663 ||
Vv_IV,3[=38].8    Kummaggaṃ paṭipann'; amhā Yamapurisāna santike
     amānuso vāyati gandho ghoso sūyati dāruṇo.  || 664 ||
Vv_IV,3[=38].9    Hatthikkhandhañ ca āruyha olokento catuddisaṃ
     addasa nigrodhaṃ ramaṇīyaṃ pādapaṃ chāyāsampannaṃ.
     nīlabbhavaṇṇasadisaṃ meghavaṇṇasirīnibhaṃ. || 665 ||


[page 080]
80                                  Petavatthu
Vv_IV,3[=38].10   Sārathiṃ āmantayī rājā, kiṃ eso dissati brahā
     nīlabbhavaṇṇasadiso meghavaṇṇasirīnibho. || 666 ||
Vv_IV,3[=38].11   Nigrodho so mahārāja pādapo chāyāsampanno
     nīlabbhavaṇṇasadiso meghavaṇṇasirīnibho. || 667 ||
Vv_IV,3[=38].12   Tena pāyāsi Soraṭṭho yena so dissati brahā
     nīlabbhavaṇṇasadiso meghavaṇṇasirīnibho. || 668 ||
Vv_IV,3[=38].13   Hatthikkhandhato oruyha rājā rukkhaṃ upāgami
     nisīdi rukkhamūlasmiṃ sāmacco saparijjano,
     pūraṃ pānīyakarakaṃ pūve citte ca ca addasa.  || 669 ||
Vv_IV,3[=38].14   Puriso ca devavaṇṇī sabbābharaṇabhūsito
     upasaṅkamitvā rājānaṃ Soraṭṭhaṃ etad abravī: || 670 ||
Vv_IV,3[=38].15   Svāgataṃ te mahārāja atho te adurāgataṃ
     pivatu devo pānīyaṃ pūve khāda arindama.  || 671 ||
Vv_IV,3[=38].16   Pivitvā rājā pānīyaṃ sāmacco saparijjano
     pūve khāditvā pītvā ca Soraṭṭho etad abravī: || 672 ||
Vv_IV,3[=38].17   Devatā nu 'si gandhabbo ādu Sakko purindado
     ajānantā taṃ pucchāma kathaṃ jānemu taṃ mayaṃ.  || 673 ||
Vv_IV,3[=38].18   N'; amhi devo na gandhabbo nāpi Sakko purindado
     peto ahaṃ mahārāja Suraṭṭhā idha-m-āgato.  || 674 ||
Vv_IV,3[=38].19   Kiṃsīlo kiṃsamācāro Suraṭṭhasmiṃ pure tuvaṃ
     kena te brahmacariyena ānubhāvo ayaṃ tava.  || 675 ||
Vv_IV,3[=38].20   Taṃ suṇohi mahārāja arindama raṭṭhavaḍḍhana
     amaccā pārisajjā ca brāhmaṇo ca purohito.  || 676 ||
Vv_IV,3[=38].21   Suraṭṭhasmā ahaṃ deva puriso pāpacetaso
     micchādiṭṭhi ca dussīlo kadariyo paribhāsako.  || 677 ||
Vv_IV,3[=38].22   Dadantānaṃ karontānaṃ vārayissaṃ bahujjanaṃ
     aññesaṃ dadamānānaṃ antarāyakaro ahaṃ: || 678 ||
Vv_IV,3[=38].23   Vipāko natthi dānassa saṃyamassa kuto phalaṃ
     natthi ācariyo nāma adantaṃ ko damessati. || 679 ||
Vv_IV,3[=38].24   Samatulyāni bhūtāni kuto jeṭṭhāpacāyiko
     natthi balaṃ viriyaṃ vā kuto uṭṭhānaporisaṃ.  || 680 ||
Vv_IV,3[=38].25   Natthi dānaphalaṃ nāma na visodheti verinaṃ
     laddheyyaṃ labhate macco niyatipariṇāmajā. || 681 ||


[page 081]
81                                  Mahāvagga
Vv_IV,3[=38].26   Natthi mātā pitā bhātā loko natthi ito paraṃ
     natthi dinnaṃ natthi hutaṃ sunihitam pi na vijjati.  || 682 ||
Vv_IV,3[=38].27   Yo pi haneyya purisaṃ parassa chindate siraṃ
     na koci kiñci hanati sattannaṃ vivaram antare.  || 683 ||
Vv_IV,3[=38].28   Acchejjabhejjo jīvo aṭṭhaṃso guḷaparimaṇḍalo
     yojanānaṃ sataṃ pañca ko jīvaṃ chettum arahati.  || 684 ||
Vv_IV,3[=38].29   Yathā suttaguḷe khitte nibbeṭhentaṃ palāyati
     evam evam pi so jīvo nibbeṭhento palāyati.  || 685 ||
Vv_IV,3[=38].30   Yathā gāmato nikkhamma aññaṃ gāmaṃ pavisati
     evam evam pi so jīvo aññaṃ kāyaṃ pavisati. || 686 ||
Vv_IV,3[=38].31   Yathā gehato nikkhamma aññaṃ gehaṃ pavisati
     evam evam pi so jīvo aññaṃ bondiṃ pavisati. || 687 ||
Vv_IV,3[=38].32   Cūḷāsīti mahākappuno satasahassāni pi hi
     ye bālā ye ca paṇḍitā saṃsāraṃ khepayitvāna dukkhass'; antaṃ karissare.  || 688 ||
Vv_IV,3[=38].33   Mitāni sukhadukkhāni doṇehi piṭakehi ca
     jino sabbaṃ pajānāti sammūḷhā itarā pajā.  || 689 ||
Vv_IV,3[=38].34   Evaṃdiṭṭhi pure āsiṃ sammūḷho mohapāruto
     micchādiṭṭhi ca dussīlo kadariyo paribhāsako.  || 690 ||
Vv_IV,3[=38].35   Oraṃ me chahi māsehi kālakiriyā bhavissati,
     ekantaṃ kaṭukaṃ ghoraṃ nirayaṃ papatiss'; ahaṃ. || 691 ||
Vv_IV,3[=38].36   Catukkaṇṇaṃ catudvāraṃ vibhattaṃ bhāgaso mitaṃ
     ayopākārapariyantaṃ ayasā paṭikujjitaṃ.  || 692 ||
Vv_IV,3[=38].37   Tassa ayomayā bhūmi jalitā tejasā yutā,
     samantā yojanasataṃ pharitvā tiṭṭhati sabbadā.  || 693 ||
Vv_IV,3[=38].38  Vassāni satasahassāni ghoso sūyati tāvade,
     lakkho eso mahārāja satabhāgavassakoṭiyo
     koṭisatasahassāni niraye paccare janā --  || 694 ||
Vv_IV,3[=38].39   Micchādiṭṭhī ca dussīlā ye ca ariyūpavādino
     tatthāhaṃ dīgham addhānaṃ dukkhaṃ vedissa vedanaṃ,
     phalaṃ pāpassa kammassa tasmā socām'; ahaṃ bhusaṃ.  || 695 ||


[page 082]
82                                  Petavatthu
Vv_IV,3[=38].40   Taṃ suṇohi mahārāja arindama raṭṭhavaḍḍhana
     dhītā mayhaṃ mahārāja Uttarā bhaddam atthu te.  || 696 ||
Vv_IV,3[=38].41   Karoti bhaddakaṃ kammaṃ sīles '; uposathe ratā
     saññatā saṃvibhāgī ca vadaññū vītamaccharā; || 697 ||
Vv_IV,3[=38].42   Akhaṇḍakārī sikkhāya suṇhā parakulesu ca
     upāsikā Sakyamunino sambuddhassa sirīmato.  || 698 ||
Vv_IV,3[=38].43   Bhikkhu ca sīlasampanno gāmaṃ piṇḍāya pāvisi
     okkhittacakkhu satimā guttadvāro susaṃvuto.  || 699 ||
Vv_IV,3[=38].44   Sapadānaṃ caramāno agamā taṃ nivesanaṃ
     tam addasa mahārāja Uttarā bhaddam atthu te.  || 700 ||
Vv_IV,3[=38].45   Pūraṃ pānīyassa karakaṃ pūve citte ca sā adā:
     pitā me kālakato bhante tass'; etaṃ
        upakappatu. || 701 ||
Vv_IV,3[=38].46   Samanantarānuddiṭṭhe vipāko upapajjatha
     bhuñjāmi kāmakāmī 'haṃ rājā Vessavaṇo yathā.  || 702 ||
Vv_IV,3[=38].47   Taṃ suṇohi mahārāja arindama raṭṭhavaḍḍhana
     sadevakassa lokassa buddho aggo pavuccati,
     taṃ buddhaṃ saraṇaṃ gaccha saputtadāro arindama.  || 703 ||
Vv_IV,3[=38].48   Aṭṭhaṅgikena maggena phusanti amataṃ padaṃ
     taṃ dhammaṃ saraṇaṃ gaccha saputtadāro arindama.  || 704 ||
Vv_IV,3[=38].49   Cattāro maggapaṭipannā cattāro ca phale ṭhitā
     esa saṅgho ujubhūto paññāsīlasamāhito,
     taṃ saṅghaṃ saraṇaṃ gaccha saputtadāro arindama.  || 705 ||
Vv_IV,3[=38].50       Pāṇātipātā viramassu khippaṃ
         loke adinnaṃ parivajjayassu
         amajjapo mā ca musā abhāṇi
         sakena dārena ca hohi tuṭṭho.  || 706 ||
Vv_IV,3[=38].51   Atthakāmo 'si me yakkha hitakāmo 'si devate
     karomi tuyhaṃ vacanaṃ tvaṃ si ācariyo mama.  || 707 ||
Vv_IV,3[=38].52   Upemi saraṇaṃ buddhaṃ dhammañ cāpi anuttaraṃ
     saṅghañ ca naradevassa gacchāmi saraṇaṃ ahaṃ.  || 708 ||
Vv_IV,3[=38].53       Pāṇātipātā viramāmi khippaṃ
         loke adinnaṃ parivajjayāmi
         amajjapo no ca musā bhaṇāmi
         sakena dārena ca homi tuṭṭho  || 709 ||


[page 083]
83                                  Mahāvagga
Vv_IV,3[=38].54   Opuṇāmi mahāvāte nadiyā vā sīghagāmiyā
     vamāmi pāpakaṃ diṭṭhiṃ buddhānaṃ sāsane rato.  || 710 ||
Vv_IV,3[=38].55   Idaṃ vatvāna Soraṭṭho viramitvā pāpadassanā
     namo bhagavato katvā pāmokkho ratham āruhī ti.  || 711 ||
                        Nandakapetavatthu tatiyaṃ


[page 084]
84                                  Petavatthu
[FOOTNOTES]

[page 085]
85                                  Mahāvagga
39 Revatīpetavatthu
Vv_IV,4[=39].1-25 See Vimānavatthu No. 52.  || 712-736 ||
                          Revatīpetavatthu catutthaṃ
40 Ucchupetavatthu
Vv_IV,5[=40].1        Idaṃ mama ucchuvanaṃ mahantaṃ
         nibbattati puññaphalaṃ anappakaṃ
         taṃ dāni me paribhogaṃ na upeti
         ācikkha bhante kissa ayaṃ vipāko.  || 737 ||
Vv_IV,5[=40].2        Haññāmi khajjāmi ca vāyamāmi
         parisakkāmi paribhuñjituṃ kiñci
         svāhaṃ chinnathāmo kapaṇo lālapāmi
         kissa kammassa ayaṃ vipāko.  || 738 ||
Vv_IV,5[=40].3        Vighāto cāhaṃ paripatāmi chamāyaṃ
         parivattāmi vāricaro va ghamme
         rudato ca me assukā niggalanti
         ācikkha bhante kissa ayaṃ vipāko.  || 739 ||
Vv_IV,5[=40].4        Chāto kilanto ca pipāsito ca
         santasito sātasukhaṃ na vinde
         pucchāmi taṃ etam atthaṃ bhadante
         kathan nu ucchuparibhogaṃ labheyyaṃ.  || 740 ||
Vv_IV,5[=40].5        Pure tuvaṃ kammam akāsi attanā
         manussabhūto purimāya jātiyā
         ahañ ca taṃ etam atthaṃ vadāmi
         sutvāna tvaṃ etam atthaṃ vijāna. || 741 ||


[page 086]
86                                  Petavatthu
Vv_IV,5[=40].6        Ucchuṃ tvaṃ khādamāno payāto
         puriso ca te piṭṭhito anvagacchi
         so ca taṃ paccāsanto kathesi
         tassa tuvaṃ na kiñ ci ālapittha.  || 742 ||
Vv_IV,5[=40].7        So ca taṃ abhaṇantaṃ ayāci
         deh'; ayya ucchun ti ca taṃ avoca
         tassa tuvaṃ piṭṭhito ucchuṃ adāsi
         tass'; etaṃ kammassa ayaṃ vipāko.  || 743 ||
Vv_IV,5[=40].8        Iṅgha tuvaṃ piṭṭhito gaṇha ucchuṃ
         gahetvāna khādassu yāvad atthaṃ
         ten'; eva tvaṃ attamano bhavissasi
         haṭṭho udaggo ca pamodito ca.  || 744 ||
Vv_IV,5[=40].9        Gantvāna so piṭṭhito aggahesi
         gahetvāna taṃ khādi yāvad atthaṃ
         ten'; eva so attamano ahosi
         haṭṭho udaggo ca pamodito cā ti.  || 745 ||
                           Ucchupetavatthu pañcamaṃ


[page 087]
87                                  Mahāvagga
41 Kumārapetavatthu
Vv_IV,6[=41].1    Sāvatthi nāma nagaraṃ Himavantassa passato
     tattha āsuṃ dve kumārā rājaputtā ti me sutaṃ.  || 746 ||
Vv_IV,6[=41].2    Sammattā rajanīyesu kāmassādābhinandino
     paccuppanne sukhe giddhā na te passiṃsu 'nāgataṃ.  || 747 ||
Vv_IV,6[=41].3    Te cutā ca manussattā paralokaṃ ito gatā
     te 'dha {ghosenty'; adissantā} pubbe dukkaṭam attano:  || 748 ||
Vv_IV,6[=41].4    Bahūsu vata santesu deyyadhamme upaṭṭhite
     nāsakkhimhā ca attānaṃ parittaṃ kātuṃ sukhāvahaṃ,  || 749 ||
Vv_IV,6[=41].5    Kiṃ tato pāpakaṃ assa yaṃ no rājakulā cutā
     upapannā pettivisayaṃ khuppipāsasamappitā. || 750 ||
Vv_IV,6[=41].6    Sāmino idha hutvāna honti assāmino tahiṃ
     caranti khuppipāsāya manussā unnatonatā. || 751 ||
Vv_IV,6[=41].7    Etam ādīnavaṃ ñatvā issaramadasambhavaṃ
     pahāya issaramadaṃ bhave saggagato naro
     kāyassa bhedā sappañño saggaṃ so upapajjatī ti.  || 752 ||
                           Kumārapetavatthu chaṭṭhaṃ


[page 088]
88                                  Petavatthu
42 Rājaputtapetavatthu
Vv_IV,7[=42].1    Pubbe katānaṃ kammānaṃ vipāko mathaye manaṃ;
     rūpe sadde rase gandhe phoṭṭhabbe ca manorame,  || 753 ||
Vv_IV,7[=42].2    Naccaṃ gītaṃ ratiṃ khiḍḍaṃ anubhutvā anappakaṃ
     uyyāne paricaritvā pavisanto Giribbajaṃ,  || 754 ||
Vv_IV,7[=42].3    Isiṃ Sunettam addakkhi attadantaṃ samāhitaṃ
     appicchaṃ hirisampannaṃ uñche pattagate rataṃ.  || 755 ||
Vv_IV,7[=42].4    Hatthikkhandhato oruyha laddhā bhante ti c'; abravi;
     tassa pattaṃ gahetvāna uccaṃ paggayha khattiyo,  || 756 ||
Vv_IV,7[=42].5    Thaṇḍile pattaṃ bhinditvā hasamāno apakkami,
     rañño Kitavass'; ahaṃ putto kiṃ maṃ bhikkhu karissasi.  || 757 ||
Vv_IV,7[=42].6    Tassa kammassa pharusassa vipāko kaṭuko ahu
     yaṃ rājaputto vedesi nirayamhi samappito.  || 758 ||
Vv_IV,7[=42].7    {Chaḷ'; eva} caturāsīti vassāni nahutāni ca
     bhusaṃ dukkhaṃ nigacchittho niraye katakibbiso.  || 759 ||
Vv_IV,7[=42].8    Uttāno pi ca paccittha nikujjo vāmadakkhiṇo
     uddhaṃpādo ṭhito c'; eva ciraṃ bālo apaccatha. || 760 ||
Vv_IV,7[=42].9    Bahūni vassasahassāni pūgāni nahutāni ca
     bhusaṃ dukkhaṃ nigacchittho niraye katakibbiso.  || 761 ||
Vv_IV,7[=42].10   Etādisaṃ kho kaṭukaṃ appaduṭṭhapadosinaṃ
     paccanti pāpakammantā isim āsajja subbataṃ.  || 762 ||
Vv_IV,7[=42].11   So tattha bahudukkhāni vedayitvā bahuṃ dukhaṃ
     khuppipāsāhato nāma peto āsi tato cuto.  || 763 ||
Vv_IV,7[=42].12   Etaṃ ādīnavaṃ disvā issaramadasambhavaṃ
     pahāya issaramadaṃ nivātam anuvattaye.  || 764 ||
Vv_IV,7[=42].13   Diṭṭhe va dhamme pāsaṃso yo buddhesu sagāravo
     kāyassa bhedā sappañño saggaṃ so upapajjatī ti.  || 765 ||
                         Rājaputtapetavatthu sattamaṃ


[page 089]
89                                  Mahāvagga
43 Gūthakhādakapetavatthu
Vv_IV,8[=43].1    Gūthakūpato uggantvā ko nu dīno patiṭṭhasi
     nissaṃsayaṃ pāpakammanto kin nu saddahase tuvaṃ.  || 766 ||
Vv_IV,8[=43].2    Ahaṃ bhadente peto 'mhi duggato Yamalokiko
     pāpakammaṃ karitvāna petalokam ito gato.  || 767 ||
Vv_IV,8[=43].3    Kin nu kāyena vācāya manasā dukkaṭaṃ kaṭaṃ
     kissa kammavipākena idaṃ dukkhaṃ nigacchasi.  || 768 ||
Vv_IV,8[=43].4    Ahu āvāsiko mayhaṃ issukī kulamaccharī
     ajjhosito mayhaṃ ghare kadariyo paribhāsako.  || 769 ||
Vv_IV,8[=43].5    Tassāhaṃ vacanaṃ sutvā bhikkhavo paribhāsisaṃ
     tassa kammavipākena petalokam ito gato.  || 770 ||
Vv_IV,8[=43].6    Amitto mittavaṇṇena yo te āsi kulūpako
     kāyassa bhedā duppañño kin nu pecca gatiṃ gato.  || 771 ||
Vv_IV,8[=43].7    Tass'; evāhaṃ pāpakammassa sīse tiṭṭhāmi matthake
     so ca paravisayaṃ patto mam'; eva paricārako. || 772 ||
Vv_IV,8[=43].8    Yaṃ bhadante hadant'; aññe etaṃ me hoti bhojanaṃ
     ahañ ca kho yaṃ hadāmi etaṃ so upajīvati.  || 773 ||
                        Gūthakhādakapetavatthu aṭṭhamaṃ


[page 090]
90                                  Petavatthu
44 Gūthakhādakapetavatthu
Vv_IV,9[=44].1    Gūthakūpato uggantvā kā nu dīnā patiṭṭhasi
     nissaṃsayaṃ pāpakammantā kin nu saddahase tuvaṃ.  || 774 ||
Vv_IV,9[=44].2    Ahaṃ bhadante petī 'mhi duggatā Yamalokikā
     pāpakammaṃ karitvāna petalokam ito gatā.  || 775 ||
Vv_IV,9[=44].3    Kin nu kāyena vācāya manasā dukkaṭaṃ kaṭaṃ
     kissa kammavipākena idaṃ dukkhaṃ nigacchasi.  || 776 ||
Vv_IV,9[=44].4    Ahu āvāsiko mayhaṃ issukī kulamaccharī
     ajjhosito mayhaṃ ghare kadariyo paribhāsako.  || 777 ||
Vv_IV,9[=44].5    Tassāhaṃ vacanaṃ sutvā bhikkhavo paribhāsisaṃ
     tassa kammavipākena petalokam ito gatā.  || 778 ||
Vv_IV,9[=44].6    Amitto mittavaṇṇena yo te āsi kulūpako
     kāyassa bhedā duppañño kin nu pecca gatiṃ gato.  || 779 ||
Vv_IV,9[=44].7    Tass'; evāhaṃ pāpakammassa sīse tiṭṭhāmi matthake
     so ca paravisayaṃ patto mam'; eva paricārako.  || 780 ||
Vv_IV,9[=44].8    Yaṃ bhadante hadant'; aññe etaṃ me hoti bhojanaṃ
     ahañ ca kho yaṃ hadāmi etaṃ so upajīvati.  || 781 ||
                        Gūthakhādakapetavatthu navamaṃ

45 Gaṇapetavatthu
Vv_IV,10[=45].1    Naggā dubbaṇṇarūpāttha kisā dhamanisanthatā
     upphāsulikā kisikā ke nu tumhe 'ttha mārisā.  || 782 ||
Vv_IV,10[=45].2    Mayaṃ bhadante pet'; amhā duggatā Yamalokikā
     pāpakammaṃ karitvāna petalokam ito gatā.  || 783 ||


[page 091]
91                                  Mahāvagga
Vv_IV,10[=45].3    Kin nu kāyena vācāya manasā dukkaṭaṃ kataṃ
     kissa kammavipākena idaṃ dukkhaṃ nigacchasi.  || 784 ||
Vv_IV,10[=45].4    Anāvaṭesu titthesu vicinimh'; addhamāsakaṃ
     santesu deyyadhammesu dīpaṃ nākamha attano. || 785 ||
Vv_IV,10[=45].5    Nadiṃ upema tasitā rittakā parivattati
     chāyaṃ upema uṇhesu ātapo parivattati.  || 786 ||
Vv_IV,10[=45].6    Aggivaṇṇo ca no vāto dahanto upavāyati
     etañ ca bhante arahāma aññañ ca pāpakaṃ tato.  || 787 ||
Vv_IV,10[=45].7    Api yojanāni gacchāma chātā āhāragedhino
     aladdhā va nivattāma aho no appapuññatā.  || 788 ||
Vv_IV,10[=45].8    Chātā pamucchitā bhantā bhūmiyaṃ paṭisumbhitā
     uttānā patikirāma avakujjā patāmase.  || 789 ||
Vv_IV,10[=45].9    Te ca tatth'; eva patitā bhūmiyaṃ paṭisumbhitā
     uraṃ sīsañ ca ghaṭṭema aho no appapuññatā.  || 790 ||
Vv_IV,10[=45].10   Etañ ca bhante arahāma aññañ ca pāpakaṃ tato
     santesu deyyadhammesu dīpaṃ nākamha attano. || 791 ||
Vv_IV,10[=45].11   Te hi nūna ito gantvā yoniṃ laddhāna mānusiṃ
     vadaññū sīlasampannā kāhāma kusalaṃ bahun ti.  || 792 ||
                            Gaṇapetavatthu dasamaṃ


[page 092]
92                                  Petavatthu
46 Pāṭaliputtapetavatthu
Vv_IV,11[=46].1        Diṭṭhā tayā nirayā tiracchānayonī
         petā asurā athavā pi manussā devā
         sayam addasa kammavipākam attano
         nessāmi taṃ Pāṭaliputtam akkhataṃ.  || 793 ||
Vv_IV,11[=46].2    Atthakāmo 'si me yakkha hitakāmo 'si devate
     karomi tuyhaṃ vacanaṃ tvam asi ācariyo mama  || 794 ||
Vv_IV,11[=46].3        Diṭṭhā mayā nirayā tiracchānayonī
         petā asurā athavā pi manussā devā
         sayam addasaṃ kammavipākam attano
         kāhāmi puññāni anappakānī ti.  || 795 ||
                       Pāṭaliputtapetavatthu ekādasamaṃ

47 Ambapetavatthu
Vv_IV,12[=47].1        Ayañ ca te pokkharaṇī surammā
         samā suppatitthā ca mahodakā ca
         supupphitā bhamaragaṇānukiṇṇā
         kathaṃ tayā laddhā ayaṃ manuññā.  || 796 ||
Vv_IV,12[=47].2        Idañ ca te ambavanaṃ surammaṃ
         sabbotukaṃ dhārayate phalāni
         supupphitaṃ bhamaragaṇānukiṇṇaṃ
         kathaṃ tayā laddham idaṃ vimānaṃ.  || 797 ||
Vv_IV,12[=47].3    Ambapakkodakaṃ yāgu sītacchāyā manoramā
     dhītāya dinnadānena tena me idha labbhati.  || 798 ||
Vv_IV,12[=47].4       Sandiṭṭhikaṃ kammaṃ evaṃ passatha
            dānassa damassa saṃyamassa vipākaṃ
         dāsī ahaṃ ayyakulesu hutvā
            suṇisā homi agārassa ca issarā ti. || 799 ||
                          Ambapetavatthu dvādasamaṃ



[page 093]
93                                  Mahāvagga
48 Akkharukkhapetavatthu
         Yaṃ dadāti na taṃ hoti
            deth'; eva dānaṃ datvā ubhayaṃ tarati
         ubhayaṃ tena dānena gacchati
            jāgaratha mā pamajjathā ti.  || 800 ||
                       Akkharukkhapetavatthu terasamaṃ

49 Bhogasaṃharapetavatthu
Vv_IV,14[=49].1    Mayaṃ bhoge saṃharimha samena visamena ca
     te aññe paribhuñjanti mayaṃ dukkhassa bhāginī ti.  || 801 ||
                       Bhogasaṃharapetavatthu cuddasamaṃ

50 Seṭṭhiputtapetavatthu
Vv_IV,15[=50].1    Saṭṭhivassasahassāni paripuṇṇāni sabbaso
     niraye paccamānānaṃ kadā anto bhavissati.  || 802 ||
Vv_IV,15[=50].2    Natthi anto kuto anto na anto patidissati
     tathā hi pakataṃ pāpaṃ mama tuyhañ ca mārisa. || 803 ||


[page 094]
94                                  Petavatthu
Vv_IV,15[=50].3    Dujjīvitam ajīvamha ye sante na dadamhase
     santesu deyyadhammesu dīpaṃ nākamha attano.  || 804 ||
Vv_IV,15[=50].4    So hi nūna ito gantvā yoniṃ laddhāna mānusiṃ
     vadaññū sīlasampanno kāhāmi kusalaṃ bahun ti.  || 805 ||
                      Seṭṭhiputtapetavatthu pannarasamaṃ

51 Saṭṭhikūṭasahassapetavatthu
Vv_IV,16[=51].1    Kin nu ummattarūpo va migo bhanto va dhāvasi
     nissaṃsayaṃ pāpakammanto kin nu saddāyase tuvaṃ.  || 806 ||
Vv_IV,16[=51].2    Ahaṃ bhadante peto 'mhi duggato Yamalokiko
     pāpakammaṃ karitvāna petalokam ito gato.  || 807 ||
Vv_IV,16[=51].3    Saṭṭhikūṭasahassāni paripuṇṇāni sabbaso
     sīse mayhaṃ nipatanti te bhindanti ca matthakaṃ.  || 808 ||
Vv_IV,16[=51].4    Kin nu kāyena vācāya manasā dukkaṭaṃ kaṭaṃ
     kissa kammacipākena idaṃ dukkhaṃ nigacchasi.  || 809 ||
Vv_IV,16[=51].5    Saṭṭhikūṭasahassāni paripuṇṇāni sabbaso
     sīse tuyhaṃ nipatanti te bhindanti ca matthakaṃ.  || 810 ||
Vv_IV,16[=51].6    Ath'; addasāsim sambuddhaṃ Sunettaṃ bhāvitindriyaṃ
     nisinnaṃ rukkhamūlasmiṃ jhāyantam akutobhayaṃ.  || 811 ||
Vv_IV,16[=51].7    Sālittakappahārena bhindissaṃ tassa matthakaṃ
     tassa kammavipākena idaṃ dukkhaṃ nigacchisaṃ. || 812 ||
Vv_IV,16[=51].8    Saṭṭhikūṭasahassāni paripuṇṇāni sabbaso
     sīse mayhaṃ nipatanti te bhindanti ca matthakaṃ.  || 813 ||
Vv_IV,16[=51].9    Dhammena te kāpurisa,
     saṭṭhikūṭasahassāni paripuṇṇāni sabbaso
     sīse tuyham nipatanti te bhindanti ca matthakan ti.  || 814 ||
                    Saṭṭhikūṭasahassapetavatthu soḷasamaṃ
                             BHĀṆAVĀRAṂ CATUTTHAṂ


[page 095]
95                                  Mahāvagga
     Tass'; uddānaṃ:
     Ambasakkharo Serīsako Piṅgalo Revati-ucchukhādakā
     dve kumārā dve gūthā gaṇa-Pāṭali-pokkharañ ca
     akkharukkha-bhogasaṃharā seṭṭhiputta-sālittakā
     iti soḷasavatthūni vaggo tena pavaccatī ti.
                              Petavatthu samattaṃ
                              MAHĀVAGGO CATUTTHO




